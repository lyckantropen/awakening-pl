# Odcinek 3: Nieprzerwany Kosmos i gramatyka świata współczesnego

[![Episode 3](http://img.youtube.com/vi/C1AaqD8t3pk/0.jpg)](http://www.youtube.com/watch?v=C1AaqD8t3pk "Episode 3")

Witajcie znów w "Przebudzeniu z kryzysu sensu". To nasz trzeci raz razem.

## Podsumowanie poprzedniego odcinka

Ostatnim razem rozwijaliśmy o co takiego chodzi w szamanizmie i przejściu do górnego Paleolitu. Mówiliśmy sporo o doświadczeniu przepływu i o tym jak integruje się ono (a przynajmniej znajduje się w ramach tego samego kontinuum) z odmiennymi stanami świadomości, doświadczeniami mistycznymi, stwarzaniem sensu, ulepszonymi zdolnościami spostrzeżeń oraz intuicją, a następnie jak poskutkowało to zwiększeniem zdolności do metaforycznego poznania, co w znacznym stopniu poszerza ludzkie zdolności poznawcze. Czyni je bardziej kreatywnymi, bardziej zdolnymi do tworzenia wszystkich tych fantastycznych połączeń znaczeń, które napędzały eksplozję kulturalną i technologiczną w okresie górnego Paleolitu. Następnie przeszliśmy do rozważań nad niektórymi z przewrotów, które w międzyczasie również odniosły znaczące skutki. Wspomnieliśmy krótko o rewolucji neolitycznej oraz początkach rolnictwa i początkach cywilizacji. Przeszliśmy do dyskusji cywilizacji epoki brązu, co poprowadziło nas w kierunku tej rewolucji, na której skupiamy się obecnie, mianowicie Rewolucji Osiowej - okresu między 800 a 300 lat p.n.e., już po upadku epoki brązu. Upadek epoki brązu, jak pamiętacie, był jednym z największych jeżeli nie największym upadkiem cywilizacji w historii świata. To z kolei otworzyło dużo większe pole do eksperymentowania mniejszym społecznościom, a owo eksperymentowanie poskutkowało utworzeniem nowych psychotechnologii. Jedną z nich była piśmienność alfabetyczna, wynaleziona w regionie Kanaanu, szybko podjęta przez Hebrajczyków, a następnie Fenicjan i Greków. Właśnie Grecy, jak zobaczymy dziś lub następnym razem, usprawnili ją jeszcze dalej. Mówiliśmy o tym jak ta psychotechnologia - piśmienność alfabetyczna - czyni piśmienność bardziej efektywną, łatwiejszą w nauce, potężniejszą, a jej zastosowanie znacznie poszerza rzesze ludzi potrafiących czytać i pisać, jak poszerza ona rozproszone zdolności poznawcze. Owa psychotechnologia zostaje wprowadzona do naszego metapoznania i w efekcie prowadzi do wytworzenia myślenia drugiego rzędu.

Stajemy się coraz bardziej świadomi naszego własnego poznania, zarówno jego potęgi jak i niesionego przez nie zagrożenia. Lepiej zdajemy sobie sprawę z tego jakie stwarza możliwości korekcji i samoprzekraczania. A także lepiej zdajemy sobie sprawę z jego możliwości samooszukiwania się. Mówiliśmy również o wynalezieniu pieniądza, co było potrzebne do zarządzania ruchomymi armiami i jak prowadzi to do trenowania myślenia abstrakcyjno-symbolicznego i ściślejszego rozumowania matematycznego. To z kolei zostaje zinternalizowane i egzaptowane do mechanizmów myślenia drugiego rzędu, a ludzka samoświadomość ulega zmianie. Ludzie coraz bardziej zdają sobie sprawę z tego jak ich zdolności poznawcze stwarzają sens, jak potrafią tworzyć iluzje i ich oszukiwać, a także możliwości wyrwania się z owych iluzji i samooszukiwania się w kierunku kontaktu z realnym światem.

## Nieprzerwany Kosmos

To prowadzi do pewnych fundamentalnych zmian. Ludzie stają się bardziej świadomi swojej odpowiedzialności za przemoc, chaos i cierpienie w ich własnym życiu oraz jak dalece przemiana Umysłu, lub też Umysłu i Serca (gdyż w okresie Epoki Osiowej często te pojęcia występują w liczbie pojedynczej) jest właściwą drogą ku złagodzeniu cierpienia. Zachodzi zmiana w strukturze mitologicznej i tym, jak ludzie postrzegają samych siebie i świat wokół nich. Pozwólcie, że wyjaśnię mój sposób użycia tego słowa: "mit", gdyż nie używam go w sposób, do jakiego przywykliśmy. Na mój sposób użycia największy wpływ mieli ludzie tacy jak Jung, Tillich, Victor Turner, wielu różnych myślicieli. Gdy używamy słowa "mit", zwykle mamy na myśli jakąś powszechnie wyznawaną nieprawdę. To niefortunne, bo przez to utraciliśmy określenie na to, o czym chcę mówić. Widzicie, mity nie są nieprawdziwymi historyjkami o zamierzchłej przeszłości. Są symbolicznymi opowieściami o odwiecznych wzorcach, które nieustannie nam towarzyszą. To zupełnie co innego. W mitach chodzi o próbę uchwycenia owych intuicyjnych, niejawnie nauczonych wzorców i nadanie im jakiejś formy, którą możemy dzielić się między sobą.

W epoce brązu, przed Rewolucją Osiową, ludzie odbierali świat w sposób nazwany przez Charlesa Taylora "Nieprzerwanym Kosmosem". (Mam pewne uwagi do użycia słowa "Kosmos", ale wrócimy do tego później.) Chodzi o to, że ludzie postrzegali samych siebie w ciągłości ze światem. Zmysł łączności ze światem, właściwy już szamanom, jest w tym "Nieprzerwanym Kosmosie" czymś zwyczajnym. Ludzie odczuwają głęboką więź, głęboką ciągłość pomiędzy światem naturalnym a światem kultury. A pomiędzy światem kultury a światem natury stoją bogowie. Rozróżnienie nie polega wtedy na różnicy pod względem rodzaju, lecz dużo bardziej na różnicy pod względem potęgi. Nie dziwi nas, że zwierzęta mogą mówić czy posiadać złożone społeczności. Nie jest dla nas dziwne, by niektóre jednostki uważały się za boskie, jak w największym z przed-osiowych imperiów, w Egipcie. Faraon jest królem-bogiem! Jest kimś w rodzaju boga. Dlaczego? My obecnie jesteśmy w stanie zrozumieć to co najwyżej metaforycznie. Ale musimy spróbować zrozumieć: dla starożytnych Egipcjan to nie jest metafora.

Czemu? Bo różnica między ludźmi a bogami polega na różnicy w potędze. W tym Kosmosie rzeczywistość jest doświadczana w pierwszej kolejności poprzez potęgę, poprzez władzę. Bogowie są po prostu bardziej potężni od nas, bardziej od nas _wspaniali_. Widać to nawet w Starym Testamencie. Gdyby teraz zapytać ludzi, jakie określenie jest najczęściej używane w stosunku do Boga, powiedzieliby coś w rodzaju "sprawiedliwy" lub "święty". To są częste określenia, ale najczęstszym jest "wspaniały" - jaśniejący potęgą! To wcale nie jest określenie moralne. Pomyślcie o bogach greckich - oni w ogóle nie są przykładami moralnymi. Są po prostu niezwykle wspaniali i niezwykle potężni. Król egipski, faraon, jest niezwykle wspaniały i niezwykle potężny. Zatem to oczywiste, że jest podobny bogom lub nawet sam jest bogiem.

Mamy zatem ów "Nieprzerwany Kosmos". Nieprzerwany w jeszcze inny sposób - porusza się w koło, kręci się w ogromnej pętli. Tak, jak pory roku. Tak, jak dzień i noc. Czas porusza się w ciągłym cyklu, który powtarza się przez wieczność. Często tym, co ludzie chcą osiągnąć swoimi rytualnymi zachowaniami, jest wpięcie się w tę ciągłość. Chcą powrócić do pierwotnej potęgi Stworzenia. Odgrywają metaforyczną opowieść - mit - stworzenia świata, aby dostać się do tej siły twórczej. Istnieje rodzaj nieustannej nostalgii za powrotem, a nasze podejście do świata polega na dopasowaniu się do tych cykli, chcemy być z nimi w harmonii. Nie chcemy niczego zmieniać, bo jeżeli coś zmienimy, jeżeli zmienimy naszą przyszłość, powróci ona by podważyć naszą przeszłość. To jest zupełnie odmienny sposób wchodzenia w relację ze światem. Istnieje nieprzerwana ciągłość pomiędzy światem przyrody, światem społecznym i światem boskim, a oś czasu jest zapętlona.

W Epoce Osiowej ten sposób postrzegania rzeczywistości rozpada się. Nie odchodzi całkowicie, w pewnych kwestiach nasze myślenie nadal takie jest. Ale nałożony na to zostaje zupełnie odmienny światopogląd. Zupełnie inna mitologia rozumienia relacji pomiędzy sobą samym a światem.

Charles Taylor określa to ["wielkim wykorzenieniem"](https://lubimyczytac.pl/ksiazka/50690/nowoczesne-imaginaria-spoleczne). W wyniku uderzenia Rewolucji Osiowej tamten świat zostaje zastąpiony innym. Wyjaśniam, że mówię wyłącznie o kontekście mitologicznym. Mówi się o tym mitologicznie i musimy zrozumieć, że nie chodzi o dosłowny sens naukowy. Ale nie jest to też sens czysto metaforyczny. "Mitologiczny" nie znaczy "naukowy", ale też nie zaledwie "metaforyczny".

Czymże jest ten nowy świat? Ten nowy świat mitologiczny korzysta z mitologii dwóch światów. Koncepcja jest taka, że _to, co nas otacza_ to świat "codzienny". To świat niewprawnego umysłu. To świat nękany samooszukiwaniem się, samozniszczeniem, iluzją, przemocą i chaosem. W tym świecie jesteśmy oderwani od rzeczywistości. Ale w opozycji do tego świata istnieje jeszcze "świat prawdziwy". Mitologicznie możemy to rozumieć jako dwa rozłączne światy, ale w wielu tradycjach świat prawdziwy rozumiany jest jako przedzierający się przez iluzję świata codziennego. Rzecz w tym, że świat prawdziwy to sposób, w jaki wprawny umysł, umysł mądry, widzi świat. Tak świat wygląda, gdy mamy kontakt z rzeczywistością. Gdy nasz umysł nie jest nękany przez iluzję i ułudę. Gdy mamy poczucie, że widzimy rzeczy takimi, jakimi są. W tym świecie również cierpienie i przemoc są złagodzone właśnie dzięki temu, że umysł nie jest jest osaczony przez głupotę, nie jest oderwany od rzeczywistości.

Natomiast w świecie "Nieprzerwanego Kosmosu" mądrość jest zorientowana na potęgę. Być jednostką charakteryzującą się mądrością to nauczyć się jak zyskać tę potęgę wpojoną w cykl w momencie Stworzenia. To jak energia, która wpompowana do układu, krąży w nim. Chcemy się do niej podpiąć. Mądrość to czerpanie z tej potęgi, gdyż tym, czego pożądamy jest _długie życie_. "Żyj długo i pomyślnie" - jak w mitologii Wulkanitów w uniwersum Star Trek. Chcemy pomyślności, żyć długo, z dala od konfliktu, zapewnić bezpieczeństwo naszym potomkom. To poczucie mądrości nadal uchwycone jest w naszym rozumieniu słowa "zaradność". Być bardzo _zaradnym_ to wiedzieć jak dopasować się do struktur władzy w naszym społeczeństwie. Jak sprawić, by się nam powodziło. Jak uzyskać jak najwięcej potęgi i dobrobytu.

Lecz w tej nowej mitologii dwóch światów zachodzi radykalna zmiana. Pojęcie mądrości ulega zmianie, bo już nie chcemy pasować do _tego_ świata, bo _ten_ świat jest światem cierpienia i przemocy! To świat w którym nie mamy kontaktu z tym, co prawdziwe. I jak się później dowiemy, głęboko pragniemy kontaktu z rzeczywistością. To jeden z naszych najsilniejszych popędów. Nie chcemy dostosowywać się do _tego_ świata. Chcemy przejść transformację _poza_ ten świat. Chcemy przejść ze świata codziennego do świata prawdziwego. Zauważcie, co się tutaj dokonuje. Stary szamański mit "lotu duszy" - szybowania ponad - zostaje egzaptowany do nowego znaczenia. Zostaje egzaptowany jako zmysł samotranscendencji ze zwykłego świata do świata prawdziwego, a mądrość staje się teraz wiedzą jak wykonać ten transformacyjny skok. A w poczuciu sensu nie chodzi już tylko o połączenie ze światem jak do tej pory, ale o szczególny rodzaj połączenia - połączenie ze światem _realnym_ w przeciwieństwie do szkodliwego połączenia ze światem _iluzorycznym_.

Poczucie sensu się zmienia i rozumienie mądrości się zmienia. A z nimi nasze poczucie jaźni - jak to jest mieć jaźń. Ponieważ w "Nieprzerwanym Kosmosie" byliśmy zdefiniowani tym, jak dobrze potrafiliśmy się do tego świata dopasować. I oczywiście zawsze będzie to częścią naszej tożsamości. Mówię o tym, gdzie jest kładziony nacisk, nie o bezwzględnych różnicach. W "Nieprzerwanym Kosmosie" definiuje nas zdolność dopasowania. W tym nowym świecie coraz większe znaczenie w tym, co nas definiuje ma zdolność do samoprzekraczania, do samotransformacji. Jak potrafimy się rozwijać. Zauważcie jak wszechobecne jest to w naszym rozumieniu siebie samych. Zauważcie, że nie lubimy przebywać z ludźmi, którzy się nie _rozwijają_, którzy w jakiś sposób nie przekraczają sami siebie. Nie rozwijają się, nie wzrastają. Nie stają się coraz bardziej dojrzali, coraz bardziej świadomi siebie i coraz bardziej świadomi rzeczywistości.

Jest to nazywane "wielkim wykorzenieniem" ponieważ zaczynamy mieć inną relację z "codziennym" światem. Pojawia się metafora, której wcześniej nie było. Nie ma jej w "Nieprzerwanym Kosmosie". W tej nowej mitologii pojawia się koncepcja, że w jakimś sensie jesteśmy _obcymi_ w tym świecie. Jesteśmy pielgrzymami. Nie należymy do _tego_ świata, należymy do świata _prawdziwego_. Jak mówiłem, niektórzy będą to rozumieli dosłownie, że są to naprawdę dwa różne światy. Ale większość, co zobaczymy mówiąc o Platonie i innych, rozumie to jako mitologiczną reprezentację procesów samotranscendencji i samotransformacji. Znów widzimy egzaptację, podobnie jak robili to szamani. Egzaptację szamańskich zdolności do tej nowej struktury mitologicznej.

## Rewolucja Osiowa na świecie

Chcę pomówić o trzech miejscach, bo będziemy do nich wielokrotnie wracali. Będę wymieniał co jakiś czas Chiny, szczególnie, gdy będę wspominał o Taoizmie. Ale najpierw chcę pomówić o starożytnej Grecji i starożytnym Izraelu, ponieważ są to nasze dwie fundamentalne światowe mitologie. To w tych dwóch miejscach Rewolucja Osiowa przebiegła w sposób, który stał się konstytutywny dla tego kim _my_ jesteśmy - jak _my_ nadal znajdujemy się w tej mitologii dwóch światów, jak doświadczamy siebie samych i świata.

Będę też chciał poruszyć kwestię Indii bo to właśnie Indie są źródłem tej zbieżności między buddyzmem a światem Zachodu, o której mówiliśmy pierwszym razem. Źródłem rewolucji mindfulness. Mindfulness jest psychotechnologią, która przywędrowała do nas z Indii. Uosobieniem Rewolucji Osiowej w Indiach jest Siddhārtha Gautama, zwany Buddą. O nim też będziemy rozmawiać. I chcę opowiedzieć jak w każdym z tych miejsc, oprócz osiowych psychotechnologii alfabetycznej piśmienności i pieniądza, rozwijane są psychotechnologie unikalne dla każdego z tych miejsc, które uległy internalizacji. Wiele z tego, co uważamy za naturalne - że tak po prostu działa nasz umysł - jest w rzeczywistości kulturowo zinternalizowane. Pomyślcie o piśmienności. Byłoby wam trudno przypomnieć sobie i ponownie zachowywać się tak, jak wtedy gdy nie potrafiliście myśleć pisemnie, wyobrażać sobie słów. W podobnym sensie wiele ze sposobów myślenia, owych psychotechnologii, stało się dla nas drugą naturą do tego stopnia, że zapomnieliśmy jakie jest ich historyczne pochodzenie. A to jest problematyczne ponieważ w tym samym stopniu, w którym nie rozumiemy historii, pozostaniemy w ignorancji wobec czynników historycznych, które napędzają kryzys sensu.

Pozwólcie, że opowiem nieco o tym kryzysie sensu. To tylko zwykła zapowiedź, jeszcze do niego wrócimy. Symbolika dwóch światów to mitologiczny sposób myślenia, który pozwala nam na doskonalenie i trenowanie psychotechnologii Epoki Osiowej, owych psychotechnologii samoprzekraczania, mądrości i zwiększonego poczucia sensu. Sęk w tym, że dziś ta mitologia nas zawodzi. Światopogląd naukowy niszczy nam do niej dostęp. W sposób, który może się wydać kosmicznie ironiczny, światopogląd naukowy przywraca nas do pewnego "Nieprzerwanego Kosmosu". Nie ma szczególnej różnicy pomiędzy nami a naczelnymi, z których wyewoluowaliśmy. Nie ma szczególnej różnicy między naszym umysłem a naszą cielesną egzystencją. Nauka zrównuje świat i przywraca tylko ten jeden jedyny. Co zatem, skoro nie możemy żyć w tej mitologii? (A tym muszą być mitologie - czymś, w czym można żyć.) Ludzie niby w nią wierzą. Nie mów mi, w co wierzysz - powiedz, co możesz praktykować! Powiedz, czym możesz żyć! Większość z nas nie jest w stanie zamieszkiwać tej mitologii. Nadal mówimy w ten sposób, ale nie umiemy w ten sposób żyć. Oto zatem częściowe postawienie problemu - moja obiecana zapowiedź: _jak ocalić możliwość kultywowania mądrości, samotranscendencji, zwiększonego poczucia sensu, przezwyciężania samooszukiwania się, rozumienia kim jesteśmy i jaki jest świat, gdy nie jesteśmy w stanie już dłużej zamieszkiwać mitologicznego światopoglądu, który jest tego źródłem?_

Przechodzimy obecnie przez "ponowne zakorzenienie". Coraz bardziej postępujące. Kopernik i Galileusz ponownie nas zakorzeniają. Darwin nas ponownie zakorzenia. Einstein również. Zostajemy na powrót zakorzenieni w świecie fizycznym, ale nie chcemy utracić tego wszystkiego, co zyskaliśmy podczas "wielkiego wykorzenienia". Jak to pogodzić? Jak możemy żyć korzystając z dziedzictwa Epoki Osiowej, gdy nie mamy już możliwości zamieszkiwania jej światopoglądu? A to tylko część problemu.

## Hebrajczycy i narracja

Pierwszym miejscem, w kierunku którego chcę się zwrócić, jest starożytny Izrael. Jak wspominałem, niektórzy z was zapewne czytali fragmenty Biblii lub przynajmniej o nich słyszeli, choć biblijny analfabetyzm wciąż rośnie, co jest problematyczne. Nie dlatego, żebym uważał, że powinno się być chrześcijaninem czy żydem - nie jestem tutaj, by nawracać - ale w zakresie, w którym nie pojmujemy gramatyki biblijnej, nie pojmujemy również gramatyki naszego własnego poznania. I możecie powiedzieć: "Jestem ateistą!" Nie obchodzi mnie to! To bez znaczenia! Nie mówię o tym, _w co_ wierzycie, mówię o tym, _jak_ myślicie. To ogromna różnica. Gramatyka to sposób składania ze sobą myśli. To nie słownik, to nie jest to _co_ wypowiadamy. Dokładnie to miał Nietzsche na myśli, gdy pisał: "Obawiam się, że nie uwolniliśmy się od Boga, ponieważ nadal wierzymy w gramatykę". Nadal myślimy w ten sposób. Nadal przepełnia nas boska gramatyka biblijna. Powiecie: "A mnie nie!" Otóż tak! Wybieracie się zobaczyć film i oglądacie osobę, która w jakimś sensie upada, lecz potem doświadcza objawienia, dzięki czemu może być odkupiona i znajduje drogę powrotną - czy to dzięki grupie Anonimowych Alkoholików, wychodzi z uzależnienia, itd. To gramatyka biblijna!

Powtórzę, najistotniejsze jest tutaj w jaki sposób kształtuje to nasze poczucie własnego ja i świata. Nie jestem zwolennikiem jakiejś konkretnej religii, ale oczywiście będę opowiadał o dziedzictwie judeochrześcijańskim właśnie dlatego, że chcę wyjaśnić wam jak dalece te psychotechnologie stały się częścią naszej gramatyki. Nie tylko naszego poznania, ale naszego egzystencjalnego poczucia istnienia.

Istnieje ważna psychotechnologia wynaleziona lub przynajmniej w znacznym stopniu rozwinięta w starożytnym Izraelu. Możliwe, że pod wpływami Persji za pośrednictwem Zaratustry. Ta koncepcja (i gdy to powiem, będzie to brzmiało na oczywiste, ale wcale oczywiste nie jest!) to psychotechnologia rozumienia czasu jako kosmicznej narracji. Jako opowieści. To zastosowanie czegoś, co jest uniwersalne. Wszystkie kultury snują opowieści (o kognitywnym badaniu tego zjawiska pomówimy później). Ale czy widzicie, że "Nieprzerwany Kosmos" nie jest opowieścią? To okrąg. To cykl.

Jaką strukturę ma opowieść? Ma początek. Ma jakiś punkt kulminacyjny, jakiś punkt zwrotny. Następnie rozwiązanie. Istnieje w niej określony kierunek. Istnieje w niej jakiś cel. Uzyskujemy więc pojęcie _kosmicznej historii_. Jest to zastosowanie naszych zdolności snucia opowieści do wytłumaczenia jak Kosmos rozwija się poprzez czas. To radykalna koncepcja! Dlaczego? Zauważcie różnicę względem "Nieprzerwanego Kosmosu". W nim nie ma otwartej przyszłości. Jesteśmy skazani na repetycję! W kulturach, w których cykliczne rozumienie czasu jest nadal rozpowszechnione - kulturach wschodnich na przykład - powtarzanie się cyklu jest nieznośne. Jest okropne. Myśli się o reinkarnacji, przykładowo w hinduizmie, jak o czymś wspaniałym: "Odrodzę się!" Nie! To jest straszne! Chcemy wyrwać się z tego cyklu, bo przechodzenie przez niego znów i znów i znów i znów jest _przerażające_. _Moksza_ - chcemy uwolnienia. _Nirwana_ - chcemy wygaśnięcia cierpienia. Chcemy wyrwać się z tego cyklu, bo nie ma w nim żadnego celu!

Ale w nowej mitologii przyszłość jest otwarta. Nasze działania mogą zmienić przyszłość. Jeżeli uda nam się odgadnąć jak uczestniczyć (pamiętajcie - wiedzenie partycypacyjne), jak partycypować w opowieści, nasze czyny mogą wpłynąć na przyszłość. Nie ma już stworzenia "wszystkiego naraz" u początku czasu. Jest trwające stwarzanie poprzez historię, a my możemy współuczestniczyć, razem z Bogiem, w trwającym stwarzaniu przyszłości. Jak? Jak działają opowieści? Działają na zasadach sensu i moralności. To, jak stwarzamy sens i jaki jest moralny ciężar naszych czynów, waży na tym, jak się wszystko potoczy.

To dlatego Bóg Izraela jest takim innym bogiem. Spójrzcie na bogów sprzed Rewolucji Osiowej. Mieliśmy bogów określonych miejsc. Konkretnych funkcji. Oto bóg przędzalnictwa, oto bóg starożytnych Teb, itd. Bogowie są zlokalizowani, przywiązani do określonych funkcji. Nie przypisuje się im jakichś szczególnych moralnych znaczeń. A czym jest Bóg starożytnego Izraela? Jaki jest? Nie jest związany z miejscem ani czasem. Pomyślcie o wielkiej opowieści Starego Testamentu - o Exodusie. Zaczyna się od Izraelitów, którzy są uwięzieni. Są uwięzieni w uosobieniu świata epoki brązu - w Egipcie. I zjawia się Bóg, uwalnia ich i wysyła ich w podróż w kierunku obiecanej przyszłości - Ziemi Obiecanej. Ten Bóg porusza się poprzez czas i przestrzeń. Bóg Starego Testamentu jest Bogiem otwartej przyszłości. To dlatego z początku nie ma imienia, bo coś nazwać to to coś zlokalizować, określić, przywiązać. Stąd przez bardzo długi czas Bóg nie ma imienia. I gdy wreszcie Mojżesz wzywa go do zdradzenia swojego imienia, odpowiada... Jest to kiepsko przetłumaczone w starszych wersjach Biblii, często tłumaczy się to jako "Jestem, który jestem". Ale w rzeczywistości w Hebrajskim znaczy to "Jestem Tym, który był, który jest i który będzie w przyszłości". Jestem Bogiem otwartej przyszłości, a wy możecie ze mną w niej współuczestniczyć! W tym trwającym stwarzaniu przyszłości, ponieważ możecie ją kształtować. Możecie jej nadać rozwiązanie, ale możecie także nadać jej inny bieg.

Właśnie tutaj pojawia się rozumienie, że czas ma pewien "bieg". [John używa tutaj słowa "course" posiłkując się analogią do biegu rzeki. Stąd tłumaczenie "bieg" zamiast "kurs". Podaje przykład: "Nadal bierzemy udział w 'kursach' na uniwersytetach."] O tym tutaj mowa. Poszukujemy punktów zwrotnych, w których ten bieg ulega zmianie. I tego dokładnie poszukujemy w filmach. Wiemy w jakimś stopniu, że prawdziwy świat tak nie działa. Na jakimś poziomie zdajemy sobie sprawę, że nasze życie nie rozwija się jak fabuła filmu. Jednak uwielbiamy to! Uwielbiamy chodzić do kina. Lubimy widzieć tę strukturę i w niej uczestniczyć. Gdy nadchodzi ów punkt zwrotny, gdy następuje jakaś nauka lub rozstrzygnięty jest pewien problem, a potem rozwiązanie i stwarzana jest przyszłość.

Nie da się wskazać jednego momentu, gdy zachodzi ta zmiana w Biblii. Widzimy początkowo aspekty Boga sprzed Epoki Osiowej. Ale w miarę, gdy czytamy Stary Testament, Bóg staje się coraz bardziej osiowy. Staje się coraz bardziej bóstwem czegoś, co obecnie uważamy za oczywiste. Postępu. Ta idea - a nie jest to dla nas ledwie idea - płynie w naszych żyłach, do szpiku kości przenika nasze poczucie własnego ja i nasze życie. Czy moje życie postępuje? Czy utknąłem? Czy posuwa się naprzód? Oto ta idea. Historia postępuje i może się zarówno pogorszyć, jak i poprawić. Bóg coraz bardziej staje się reprezentacją tego faktu.

Wprowadzę techniczne pojęcie na wspomniane punkty zwrotne: _Kairos_. Rozwinął je teolog Paul Tillich. Jest to wyczuwanie punktów zwrotnych. Wstrzelanie się w odpowiedni moment i odpowiednie miejsce, by nadać sprawom nowy obrót. By przywrócić im odpowiedni bieg lub pozwolić im dalej się rozwinąć. Pomówmy o tym, bo powrócimy do owych zmysłów wiedzenia, z którymi utraciliśmy kontakt. Pewien zmysł staje się ważny, zwany w Hebrajskim _Da'at_. Otóż ludzie czasem zauważają, często humorystycznie, że Biblia opowiada o seksie - stosunku płciowym - używając czasownika "poznawać". Są tam określenia takie jak "Adam poznał Ewę", itd., a my zastanawiamy się co to oznacza. Otóż oznacza uprawiać seks. _Da'at_ to tego typu poznanie. Możecie być zaskoczeni: "Jak to, dlaczego? Przecież nie używamy seksu jako metafory na wiedzę!" Bylibyście zaskoczeni jak wiele kultur tak właśnie robi. Bo jest to zmysł partycypacyjny. Sprawy mają pewien bieg, a my w nim uczestniczymy. Co rozumiemy przez to uczestnictwo? Nie znamy tego biegu zewnętrznie, posiadając jedynie przekonania na jego temat lub dysponując pewnymi umiejętnościami. Znamy go w ten sposób: poprzez utożsamianie się z nim. Zmieniamy go, a on zmienia nas. Jesteśmy w nim zanurzeni, jak w strumieniu, jak w biegu rzeki. Uczestniczymy w nim. Gdy kochamy się z kimś, partycypujemy w tej osobie. Utożsamiamy się z nią, empatyzujemy z nią, współbrzmimy z nią. Zmieniamy ją, a ona zmienia nas, zmierzając razem - wybaczcie grę słów - do szczytu! Do punktu zwrotnego lub rozwiązania.

Widzicie, w starożytnym Izraelu pojęcie "wiary" - które stało się dla nas bezużyteczne współcześnie - nie oznaczało uznawania za prawdziwe niestworzonych rzeczy, na które nie ma dowodów. Ten sposób rozumienia pojawił się niedawno. Nie takie było pierwotne znaczenie. Wiara była naszym zmysłem _Da'at_. Wiara była naszym poczuciem, że uczestniczymy we wzajemnym odkrywaniu. Że biegniemy we właściwym kierunku. Jesteśmy zaangażowani i rozwijamy się. To nasze poczucie, że sprawy mają właściwy bieg, a czasem odkrywanie punktów zwrotnych, w których wiemy, co robić i w jaki sposób się odmienić. Wiemy, jakiej przemiany dokonać.

Zauważcie, że ma to miejsce w związkach między ludźmi. Zadajemy sobie pytania: "Jak rozwija się ta relacja? Czy przebiega właściwie? Czy postępuje? Czy wzrasta? Czy taką osobą chcę być? Kim się staję? Czy mam właściwe poczucie tego, jak się zmieniam? Czy to wszystko idzie we właściwym kierunku?" To właśnie _Da'at_.

Oczywiście można się pomylić! Możemy myśleć, że bieg jest właściwy, w rzeczywistości biegnąc w zupełnie złym kierunku. _Przestępujemy_, by użyć starszego języka biblijnego. Zstępujemy ze ścieżki. Już nie jesteśmy na szlaku. To podstawa słowa, którego nie możemy już używać przez nasz biblijny analfabetyzm i przez fakt, że utraciliśmy ten zmysł wiedzenia. Właściwie wielu traktuje to słowo niemal jako żart. "Grzech." Grzeszyć to nie tylko czynić coś bardzo niemoralnego. W Starym Testamencie pierwotne słowo, które się tak tłumaczy, pochodzi z łucznictwa. Ci z was, którzy się tym zajmowali wiedzą, że nie można celować dokładnie tam, gdzie wskazuje nam nasz wzrok, bo chybimy. Musimy mieć coś w rodzaju wiary, wyczucia gdzie tak naprawdę strzelić, aby nie chybić celu. Chodzi tu o próbę rozpoznania biegu spraw oraz czy się nie oszukujemy lub mamimy. Czy jesteśmy daleko od szlaku nie zdając sobie z tego sprawy. To jest pierwotne znaczenie.

Zatem rzecz w tym, że ludzie zostali wrzuceni w ten świat, w którym mają wybór - bo jest to otwarta przyszłość - uczestniczenia w stwarzaniu przyszłości. Ale oczywiście ludzie grzeszą. W tym znaczeniu, że oszukują sami siebie. Schodzą ze szlaku. Zauważcie, czego dokonują Hebrajczycy. Podejmują to przemieszczanie się ze "świata codziennego" do "świata prawdziwego" i przeobrażają je w historyczną opowieść. Aby wyjść z fałszywego świata i przejść do prawdziwego trzeba zacząć _teraz_ i poruszać się w kierunku Ziemi Obiecanej. Rozumieją to w sposób historyczny. Ale ludzie grzeszą: podejmują decyzje, które powodują zepchnięcie historii z kursu i oddalają ją od jej kulminacji. Stąd idea, że Bóg musi co jakiś czas interweniować. Bóg musi odkupywać. Bóg musi robić coś, by ludzkość obudzić. By jej przypomnieć. By pomóc jej wyczuć jak zboczyła ze szlaku i mogła na niego powrócić. W Starym Testamencie zostaje w tym celu utworzona tradycja proroctw - prorocy. Kolejna rzecz, której już nie rozumiemy. Prorok nie jest kimś, kto przepowiada przyszłość jak jakiegoś rodzaju medium. Proroctwo nie polega na jasnowidzeniu co stanie się za 200 lub 300 lat. Prorokować znaczy "głosić". Zadaniem proroka jest obudzenie nas _właśnie teraz_, byśmy zobaczyli jak zboczyliśmy ze szlaku.

Medium nie jest zatem dobrą analogią. Medium powie nam: "Spotkasz ciemnowłosego, wysokiego nieznajomego!", czy jakąś podobną bzdurę. To nie jest dobra analogia proroctwa. Lepszą analogią proroctwa jest gdy udajemy się razem z naszym partnerem na terapię, a terapeuta mówi nam coś, co powoduje w nas przebudzenie. "O cholera! Coś robię źle. Idę w złym kierunku! Muszę wrócić na właściwą drogę!" To jest zadanie proroka. Co więcej, w tradycji proroctwa pojawia się coraz silniejszy nacisk na moralny charakter ludzkich wyborów. Nie jest to, rzecz jasna, doskonałe. Nadal widzimy mnóstwo rzeczy sprzed Rewolucji Osiowej, które się tu wplatają. Ale widzimy też coraz więcej tego typu dyskusji, tego napominania do przebudzenia w kierunku moralnej odpowiedzialności za innych, za pomoc w powrocie na szlak, za nadanie sprawom właściwego obrotu, w kierunku Ziemi Obiecanej. Te koncepcje sprawiedliwości, prawości i przebudzenia, by powrócić na właściwą drogę, stają się endemiczne.

A teraz pomyślcie (co starałem się już pokazać poprzez przykłady) jak dalece jest to naturalny dla nas sposób myślenia o nas samych. Myślicie o sobie jako o kimś, kto jest w drodze. Wystartowaliście w jakimś miejscu, a teraz próbujecie ulepszyć siebie samych, staracie się podejmować właściwe decyzje, próbujecie sterować obrotem spraw. Chcecie, by wasze życie postępowało. Chcecie, by wasza kultura postępowała. Pomyślcie, jakbyście widzieli siebie samych, jakbyście się oceniali, gdybyście nie mogli korzystać z tego pojęcia "postępu"?

Zatem w kulturze Izraela coraz bardziej pożądane staje się zobowiązanie do kultywowania mądrości, która jest rodzajem głębokiego trzymania Boga w pamięci. Co nie oznacza recytowania przekonań. Oznacza partycypację. Uczestniczenie w trwającym stwarzaniu świata, kształtowanie przyszłości. Pomaganie sobie samym, swoim sąsiadom i swojemu społeczeństwu w dokonywaniu postępu. Postępu rozumianego głównie przez doskonalenie moralne. Lepszą sprawiedliwość, lepszy rozkwit, lepsze poczucie, że ludzie wznoszą się do swoich obietnic.

Zapytam was wprost: Czy czujecie, że wznosicie się do swoich obietnic? Czy to dla was ważne? Jeżeli tak - a mam wrażenie, że dla wielu z nas tak jest - to jest ten właśnie sposób myślenia, który jest częścią gramatyki odziedziczonej przez nas po Hebrajczykach. Jest to nieodłączny składnik naszego myślenia. Jest wątkiem i osnową naszego poznania.

Powrócimy do tego wątku historycznego. Wrócimy i przyjrzymy się szczególnemu rozumieniu _Kairos_, które stało się centrum Chrześcijaństwa, ponieważ Chrześcijaństwo stawia pewne śmiałe stwierdzenie: że _Kairos_ zrealizował sie w konkretnej osobie. Będzie to skutkowało radykalnym uosobieniem tego wszystkiego, o czym mówiliśmy. Zanim się za to zabierzemy, chcę zmienić tor i powrócić do tego, co w podobnym okresie działo się w starożytnej Grecji.

## Starożytna Grecja i racjonalność

Tak jak wcześniej wspomniałem, psychotechnologia piśmienności alfabetycznej podjęta zostaje przez Greków, ale Grecy dokonują bardzo ważnego postępu, który pomoże nam wytłumaczyć różnice pomiędzy grecką a hebrajską Rewolucją Osiową. Grecy robią coś, co się z naszego punktu widzenia wydaje bez znaczenia: dodają samogłoski do alfabetu. Cóż z tego? Otóż gdy się doda samogłoski, uzyskujemy kolejny wzrost w łatwości przetwarzania informacji. Wstrzymajmy się na chwilę, bo musimy pouprawiać nieco kognitywistyki, gdyż to pojęcie łatwości przetwarzania naprawdę ma znaczenie. Chcę wam przedstawić pewne ważne pojęcie z kognitywistyki. To koncepcja płynności poznawczej.

Posiadamy coraz więcej dowodów na pewien podstawowy fakt. Gdy zwiększyć łatwość, z którą ludzie mogą przetwarzać informacje, niezależnie co samych informacji, będą uważali ją za prawdziwszą i będą mieli do niej większe zaufanie. Można to zbadać w bardzo prosty sposób. Wystarczy zmienić kontrast koloru pomiędzy tekstem a tłem. Rozważmy dwoje ludzi: Tomka i Zuzannę. Tomek czyta tekst w którym kontrast pomiędzy czcionką a tłem strony nie jest tak ostry jak to, co czyta Zuzanna. Czytają dokładnie ten sam tekst. Oboje są w stanie go przeczytać. Jedyna różnica polega na tym, że różnica w czcionce czyni to łatwiejszym dla Zuzanny niż dla Tomka.

Czytali to samo. A jednak, jeżeli zapytać ich oboje, co sądzą na temat prawdziwości tego, co przeczytali, będzie bardziej prawdopodobne, że Zuzanna uzna przeczytaną treść za prawdziwą, niż Tomek. W porównaniu do Tomka będzie miała do niej większe zaufanie niezależnie od treści. Płynność poznania faktycznie zwiększa nasze doń zaufanie. Nasze poczucie, że obraz, którego nam ono dostarcza, jest prawdziwy. Nie jest to aż tak proste, jak to przedstawiłem, bo znaczenie ma jeszcze jak wydajnie nasz mózg uzyskuje dostęp do informacji, jak potrafi ją zastosować, itd. To dość skomplikowane. Ale próbuję przekazać wam, że jeżeli dokona się czegoś, co zwiększa płynność poznawczą, nasze mózgi będą wytwarzały zwiększone poczucie faktycznego kontaktu z rzeczywistością. Wrócimy do tego jeszcze. Okazuje się, że ta polityka, której nasze mózgi używają, jest bardzo skuteczna. To bardzo dobry pomysł, by korzystać z płynności przetwarzania jako miary kontaktu z rzeczywistością. Tak swoją drogą, doświadczając bardzo dużo płynności oczywiście wchodzimy w stan przepływu.

Po wprowadzeniu samogłosek Grecy zwiększyli płynność piśmienności alfabetycznej. Podkręcili jej moc. Wprowadzili coś jeszcze - standaryzowany sposób czytania od lewej do prawej, który dziś uznajemy za oczywisty. (Oczywiście wiele języków czyta się w drugą stronę, na przykład hebrajski.) To ma wpływ na nasze poznanie. Po pierwsze jest to standard - to poprawia płynność. Dlaczego? Jeżeli coś jest standardem (porównajmy to z egipskimi hieroglifami, które rozchodzą się we wszystkich możliwych kierunkach), zwiększa to płynność przetwarzania. Zatem Grecy podkręcają moc piśmiennictwa, ulepszając zdolności poznawcze.

Rozwijają coś jeszcze. Grecja nie stanowi zjednoczonego państwa narodowego. Składa się z pojedynczych państw-miast, jak Ateny, które ze sobą rywalizują. I właśnie w Atenach - a Ateny staną się ogniskiem Rewolucji Osiowej w Grecji, choć nie jedynym - powoli wyłania się demokracja. Jest to pewna problematyczna forma demokracji, demokracja bezpośrednia. Jeszcze do tego wrócimy. Ale demokracja wynagradza umiejętności argumentacji i dyskusji.

Zatem Grecy przyspieszają Rewolucję Osiową we własnych zdolnościach poznawczych. Usprawniają działanie piśmienności alfabetycznej. Usprawniają zastosowanie rozumu i refleksji i zaczynają robić niektóre rzeczy po raz pierwszy w historii. Wiele kultur wcześniej uprawiało arytmetykę. Ale Grecy wynajdują _matematykę_. Wynajdują _geometrię_. Tworzenie systemów abstrakcyjnych symboli jest dla nich celem samym w sobie. I to się właśnie dzieje - w starożytnej Grecji, można powiedzieć, zostaje wynaleziona umiejętność racjonalnej argumentacji. To ta najważniejsza psychotechnologia. Wyjaśniam od razu: nie twierdzę, że pozostałe grupy są nieracjonalne lub że nie potrafią się wykazywać rozsądkiem. Nie jestem etnocentryczny. Ale pomyślcie. W starożytnej Grecji jawne trenowanie racjonalnej argumentacji pojawia się jako podstawowa psychotechnologia. A to będzie miało bardzo istotne konsekwencje.

Interesujące jest spojrzeć w jaki sposób to wszystko pojawia się w starożytnej Grecji. Przedstawię wam dwie osoby, które są swego rodzaju uosobieniami Rewolucji Osiowej w Grecji: Pitagorasa i Sokratesa. Pitagorasa znacie oczywiście z ważnego matematycznego twierdzenia: twierdzenia Pitagorasa. Otóż Pitagoras jest bardzo interesującą osobą. Należy, jak trafnie argumentuje Cornford, do pewnej grupy osób, którzy wyłaniają się z mrocznych wieków w okolicach 600 lat p.n.e. Ci ludzie nazywani są "Boskimi Mężami". Jest jasne, że owi "mężowie" reprezentują ponowne odkrywanie psychotechnologii szamańskich. Wiąże się z nimi umiejętności uzdrawiania, szybowania w powietrzu, więc w dużym stopniu owiani są legendą. Są mityczni. Nie należy tego rozumieć dosłownie. Ale Pitagoras istniał naprawdę, choć jego samego też otaczają mgły legend. Wydaje się, że odbył jakieś szkolenie szamańskie, brał udział w czymś zwanym "Ceremonią Kamienia Gromu", podczas której odciął się od świata udając się do jaskini, gdzie odbył pewną radykalną przemianę. Zapewne doświadczał "lotu duszy", bo zdarzało mu się mówić o zdolności duszy do wyswobadzania się z ciała. Był znacznego wzrostu i nosił się jak bóg, ale nikogo tym nie obrażał, a przynajmniej żadnych z jego naśladowców. Odkrył oktawę - odkrył, że w świecie istnieją matematyczne proporcje. Doszedł do wniosku, że te nowe psychotechnologie rozumnej refleksji i matematyki dają nam dostęp do abstrakcyjnych wzorców, których nie jesteśmy bezpośrednio świadomi. Teraz uważamy za oczywiste, że wiemy, czym jest oktawa i że można ją wyrazić poprzez proporcje, ale to jego odkrycie. Pitagoras podejmuje ideę rozumienia tych abstrakcyjnych wzorców za pomocą muzyki i matematyki, a następnie wiąże ją z szamańską zdolnością do samoprzekraczania.

Rozwija ideę, że jesteśmy w jakimś sensie uwięzieni w tym świecie, ale możemy nauczyć się wznieść ponad niego. Ulecieć ku wolności! Jak szaman. Ale jest jawnym sprzymierzeńcem osiowego projektu samotranscendencji. Zyskiwania kontaktu z racjonalnie pojmowanymi wzorcami, bo to nas wyswobodzi. To nas odmieni i przemieni. Pitagoras daje nam wiele ze słów, które zostały z nami do dziś. Wcześniej wspominałem, że nie lubię nazywania przed-osiowego świata "Kosmosem", bo to Pitagoras to słowo wymyślił. Jest pierwszą osobą, która opisała Wszechświat jako "Kosmos" i choć wielu z nas uważa te dwa słowa: "Wszechświat" i "Kosmos", za synonimy, nie są nimi! Pomyślcie o słowie, które faktycznie spokrewnione jest z "Kosmosem", które jest wam znajome. Słowem, które pewnie nie przyszło wam na myśl jest "kosmetyk". "Kosmetyki" pochodzą od "Kosmosu". Jakie jest zadanie kosmetyków? Uwidacznianie prawdziwego piękna. Tego jak rzeczy są wspaniałe i uporządkowane.

Pitagoras wyznaje ideę, że gdy użyjemy muzyki, myślenia matematycznego i praktyk wprowadzających nas w odmienne stany świadomości (które razem łączy, nie jest jasne w jaki sposób), możemy się unieść i doświadczyć piękna świata. Powrócimy do rozmowy na ten temat. Do tego jak w doświadczeniach przebudzenia ludzie nagle doświadczają świata, jako Kosmosu. Jako czegoś niesamowicie pięknego.

Nie zapominajmy o Pitagorasie. Będzie on stanowił źródło ogromnego wpływu na postać, o której niebawem pomówimy: Platona. Ale jest ktoś, kto miał jeszcze większy wpływ na Platona, a jest to ktoś, kto naprawdę uosabia Rewolucję Osiową w starożytnej Grecji. Istnieje nawet rewolucja nazwana jego imieniem: rewolucja sokratejska. Oczywiście chcę pomówić o Sokratesie. Będę argumentował jak Sokrates uosabia grecką odmianę Rewolucji Osiowej, a następnie zobaczymy jak Platon łączy myśl Sokratesa z myślą Pitagorasa oraz jak to sprawiło, że nasze poznanie stało się w głębokim stopniu sokratejskie i platońskie. Jak dalece jest częścią gramatyki naszego myślenia. Ale znów, chociaż jest to gramatyka naszego rozumienia poczucia sensu i mądrości oraz tego czym jest jaźń, jak wzrastamy, jak się samoprzekraczamy, jak zyskujemy kontakt z rzeczywistością - my już nie zamieszkujemy światopoglądu Pitagorasa! Czy naprawdę, pytam całkiem poważnie, czy jesteście w stanie doświadczać Wszechświata jako Kosmosu?

Przyjrzymy się temu następnym razem. Dziękuję za poświęcony czas.
