# Odcinek 11: Wyższe stany świadomości - część I

[![Episode 11](http://img.youtube.com/vi/39NpjQDtqNw/0.jpg)](http://www.youtube.com/watch?v=39NpjQDtqNw "Episode 11")

Witajcie z powrotem w "Przebudzeniu z kryzysu sensu".

## Podsumowanie poprzedniego odcinka

Poprzednim razem omawialiśmy Rewolucję Osiową w starożytnych Indiach. Skupiliśmy się na kluczowej postaci Siddhārthy Gautamy - Buddy. Omawialiśmy jego osobistą historię. Poruszaliśmy kwestię dwóch modusów egzystencjalnych, które reprezentowane są w historii opuszczania przez Siddhārthę pałacu - modusu posiadania i modusu bycia. Mówiliśmy o pomieszaniu modalnym i radzeniu sobie z nim. Śledziliśmy Buddę aż pod drzewo Bodhi, pod którym siedząc osiągnął rodzaj głębokiego odkrycia, głęboki stan oświecenia. Po drodze omawialiśmy czym jest mindfulness, jak mindfulness działa poprzez skalowanie uwagi i jak może poprawić kognitywną elastyczność, zdolność do dokonywania spostrzeżeń. Potem próbowaliśmy wszystko to połączyć z kognitywistyką. Wszczęliśmy dyskusję o tym jak to jest doświadczyć oświecenia. Zaznaczę, że nie oferuję tutaj kompletnego wyjaśnienia, kompleksowej teorii oświecenia. Do tego będziemy dopiero zmierzać w toku tego cyklu wykładów. Ale chciałbym teraz wejść w tematykę i kontynuować dyskusję wyższych stanów świadomości.

## Teoria deskryptywna i normatywna

Jak zapewne pamiętacie, te wyższe stany świadomości są problematyczne, lecz leżą one u podstaw wielu religii i fundamentalnych szkół filozofii z okresu Epoki Osiowej. Tą podstawą jest koncepcja, że ludzie posiadają pewien alternatywny stan świadomości, który uważają za bardziej realny niż ich codzienny stan świadomości. A to problematyczne właśnie dlatego, że realność oceniamy zwykle po tym jak spójne i zrozumiałe jest nasze doświadczenie, jak bardzo ma dla nas sens. Tymczasem w tych odmiennych stanach - które są bardzo różne od naszej codziennej świadomości, a przez to z nią niespójne - ludzie robią coś odwrotnego. Zamiast odrzucać je tak samo jak odrzucają śnienie - przykładowo, ponieważ nie jest ono spójne z naszym codziennym doświadczeniem - odrzucają oni codzienne doświadczenie jako iluzoryczne i twierdzą, że ten stan świadomości jakimś sposobem dał im lepszy dostęp do rzeczywistości.

Jak pamiętacie z omawianego przy okazji Epoki Osiowej sposobu rozumienia mądrości oraz związanego z nią poczucie sensu, zdolność do przekraczania iluzji i nawiązywania połączenia z tym, co bardziej prawdziwe, leży u podstaw tego, co to znaczy być mądrym. A posiadanie pewnego rodzaju głębokiego połączenia z rzeczywistością leży u podstaw uznawania swojego życia za w jakimś stopniu autentycznie znaczące.

Tak postawiliśmy zagadnienie - zagadnienie wyższych stanów świadomości. Teraz chciałbym powrócić do omówienia co oznacza podanie teorii odpowiedniej zarówno deskryptywnie jak i normatywnie. Teoria deskryptywna powinna dać nam dobre wyjaśnienie dlaczego te wyższe stany świadomości odczuwane są tak, jak są i dlaczego są w stanie wywołać te głębokie transformacje. Ponieważ, jeżeli pamiętacie, ludzie, którzy doznali tego głębokiego połączenia z rzeczywistością - a poczucie kontaktu z rzeczywistością jest jedną z podstaw sensu w życiu - w radykalny sposób odmieniają swoje życie, swoje poczucie własnego ja, swoje relacje interpersonalne, aby podtrzymać i wzmocnić to połączenie z ową pogłębioną rzeczywistością.

Musimy zatem dostarczyć wyjaśnienie deskryptywne, które ma sens na wielu poziomach. Właśnie dlatego kognitywistyka jest tak ważna: z uwagi na sposób, w jaki podejmuje się tworzenia pomostów między tymi różnymi poziomami i dziedzinami. Musimy podać opis procesów psychologicznych, procesów informacyjnych, a ostatecznie procesów działających w mózgu.

Następnie potrzebujemy odpowiedniej normatywnej teorii wyższych stanów świadomości. Potrzebny nam opis wskazujący dlaczego mogłoby być uznawane za racjonalne, że te stany uzasadniają i legitymizują tego typu przemiany. Czy możemy dostrzec dlaczego należałoby wierzyć tym stanom, gdy te roszczą sobie przydzielanie nam dostępu do głębszej rzeczywistości?

Aby zabrać się za pierwszą część - rozumieć przez co przechodził Siddhārtha, gdy osiągał ten wyższy stan świadomości, ten stan przebudzenia (a jeżeli pamiętacie, ostatnim razem omawialiśmy jak powszechne jest to zjawisko - nie tylko jakościowo wśród światowych religii, ale też ilościowo pośród całej populacji; 30-40 procent ludzi przyznaje się do tego typu doświadczeń przebudzenia i do następującej po nim głębokiej transformacji) - by się za to zabrać, pomówmy o tym jak to jest być w takim stanie. A ponieważ posiadamy wyniki z kwestionariuszy, znamy prace [Newberga](http://www.andrewnewberg.com/books/how-enlightenment-changes-your-brain), [Taylora](https://www.hup.harvard.edu/catalog.php?isbn=9780674967519) oraz wiele pierwszoosobowych relacji, możemy nakreślić ogólny obraz tego, co się dzieje.

Istnieją trzy komponenty, którym powinniśmy się przyjrzeć. Chcemy wiedzieć jak doświadczany jest *świat*, jak doświadczane jest *"ja"* oraz jak doświadczana jest relacja *pomiędzy* światem a "ja".

![Relacja Świat-Ja](images/ep-11-relacja-swiat-ja.svg)

Zacznijmy od strony "świata". Ludzie donoszą co następuje: donoszą o niezwykłym poczuciu klarowności, zarówno percepcyjnym jak i poznawczym. Zatem świat wydaje się im niezwykle klarowny i zdaje się mieć sens jakiego wcześniej nie posiadał. Percepcyjna strona tej klarowności jest często doświadczana jako jasność. Rzeczy wydają się błyszczące. A to na przykład jest pierwotne znaczenie "glorii" - określeniem biblijnym najczęściej używanym do opisu Boga jest "gloria" [chwała], które wcale nie jest określeniem moralnym. Mówi o tym jak "lśniący", jak "jasny" jest Bóg. Pamiętacie również, że jest to cecha, którą niezmiennie podają ludzie w odniesieniu do doświadczenia przepływu - że wszystko zdaje się bardzo żywe, jasne i intensywne.

Co ciekawe, to że ludzie opisując z jednej strony ową klarowność (i zauważcie jak to nawiązuje do czegoś, co poruszaliśmy mówiąc poprzednio o mindfulness - mówią o rozszerzeniu pola widzenia, czyli jest to coś całościowego, jakby zaczynali zdawać sobie sprawę z całego świata), z drugiej mają poczucie drobnych detali. Przykładowo jest to dobrze ujęte w słynnym wierszu Blake'a:

*"Ujrzeć świat w ziarenku piasku,\
I niebo w polnym kwiecie,\
Zamknąć w swej dłoni nieskończoność,\
A wieczność w jednej godzinie.*"

Zyskujemy zatem rodzaj głębokiego przenikania pomiędzy ogółem a szczegółem. Widzicie zatem, że ma miejsce dalece idące rozszerzenie skalowania uwagi, które to wzmacniane jest poprzez mindfulness, o czym poprzednio mówiliśmy. Tym sposobem wzmacniana jest nasza zdolność wyrwania się z jednego sposobu ujmowania i utworzenia nowego, aby doznać fundamentalnego spostrzeżenia. I zwróćcie uwagę na słowo "spostrzeżenie" - spojrzenie wewnątrz rzeczywistości. [Tutaj lepiej funkcjonuje tłumaczenie "wgląd" (ang. insight) niż "spostrzeżenie", którego nie używamy tutaj z wymienionych już powodów - przyp. tłum.] Podsumowując, ma miejsce zwiększenie poczucia sensowności. Nadawania rzeczom sensu. Czyli świat staje się zarazem misterny i interesujący na ten rozszerzony i lśniący sposób.

Czyli nieomal powszechnie ludzie opisują to doświadczenie jako "Świat jest piękny!". Jawi się im jako głęboko piękny. (Powrócimy jeszcze kiedyś do powiązań między pięknem a prawdą, konkretnie w ujęciu [Scarry](https://press.princeton.edu/books/paperback/9780691089591/on-beauty-and-being-just).) Świat zdaje się niezwykle żywy. Zdaje się niezwykle żywy podczas tych doświadczeń ponieważ jest tak brzemienny w energię i znaczenie. I wszystko to: cała ta kompleksowość, misterna szczegółowość, lśnienie, piękno, sensowność, wszystko to łączy się w poczucie jedności. W jakimś sensie wszystko jest ze sobą połączone na podstawowym poziomie. Dostrzegamy głęboką i doniosłą integrację, co oczywiście ma sens z uwagi na fakt, że często gdy udaje się nam coś dobrze wyjaśnić, jest to możliwe dlatego, że znajdujemy coś, co jednoczy i łączy w całość.

Co dzieje się po stronie "ja"? Otóż po stronie "ja" ludzie mówią o doniosłym poczuciu wewnętrznego pokoju. I nie chodzi o pusty brak konfliktu. To coś podobnego do tego, o czym mówiliśmy dyskutując Platona i pewnie już widzicie pobrzmiewającą tutaj platońską koncepcję *anagoge*. Taką mam nadzieję! Przypomnijcie sobie, że u Platona ten stan wewnętrznego pokoju jest stanem wewnętrznej harmonii, w którym wszystkie z rozmaitych składników naszej osobowości i naszego poznania optymalnie ze sobą współpracują. Tego właśnie ludzie doświadczają. Donoszą, że doświadczyli najgłębszego poczucia pokoju w całym swoim życiu. I znów, u Platona to poczucie pokoju jest powiązane i współbrzmi z owym zwiększonym poczuciem kontaktu z rzeczywistością. I, co ciekawe, to właśnie się obserwuje w tych doniesieniach.

Ludzie opisują również doświadczenie ogromnej radości. Ale my oczywiście utraciliśmy poczucie co to słowo właściwie oznacza. Radość utożsamiamy z rozrywką lub przyjemnością. Ale radość nie jest doświadczeniem rozrywki lub przyjemności, radość jest pozytywną emocją odczuwaną gdy doświadczamy głębokiego złączenia z tym, co dobre. Radość jest wtedy, gdy możemy powiedzieć: "To jest naprawdę dobre.". 

Co ciekawe, ludzie często doznają fundamentalnej przemiany w poczuciu własnego "ja". Powrócimy do tego. Donoszą o dwóch rzeczach. Po pierwsze twierdzą, że ich zwyczajne poczucie własnego "ja" znika. Ich egocentryczne, autobiograficzne "ja" znika. A jeżeli pamiętacie, to zgadza się z doświadczeniami przepływu - ludzie twierdzą, że ich samoświadomość, owo autobiograficzne, narratywne "ja" znika.

Często donoszą o przypominaniu sobie - w tym sensie _sati_, przypominania sobie modusu bycia - powiadają: "Przypomniałem sobie swoje prawdziwe «ja» - pamiętam kim naprawdę jestem!". Istnieje zatem doniosłe powiązanie wgłąb do sedna maszynerii samego "ja", które jednoczy się z doniosłym poczuciem kontaktu z podstawowymi wzorcami, które rządzą rzeczywistością i czynią ją zrozumiałą. Ludzie podają, że w tym stanie czują ogromną energię i witalność. Znów - analogicznie jak w stanie przepływu. Oraz, wreszcie, mówią o doświadczaniu (często tego używają właśnie tego określenia) dogłębnego poczucia wglądu i zrozumienia. Znów, zbieżnie ze stanem przepływu. 

A co z relacją _świat-ja_? Otóż jest to rodzaj głębokiego połączenia, doniosłe poczucie kontaktu. Głębokie _zjednoczenie_. Znów jak w przepływie, ale w jeszcze większym stopniu. Ludzie czują się tak zjednoczeni, że zaczynają odczuwać partycypację w rzeczywistości, z którą mają kontakt. Zaczynają odczuwać, że współdzielą z nią tożsamość. A ten sposób myślenia o tym doświadczeniu występował również u Arystotelesa, gdy omawialiśmy arystotelesowską koncepcję teorii poznania jako _zgodności_. Czują się tak głęboko zgodni z zasadniczą rzeczywistością, z samego sedna swojego istnienia, że identyfikują się z nią. Ale to wiedzenie partycypacyjne jest tak wspaniałe, tak doniosłe i tak transformatywne, że nieuchronnie określą to doświadczenie, to połączenie jako niewysławialne. I zaznaczyliśmy to dobitnie, gdy poprzednio o tym mówiliśmy. Jak to jest, że te doświadczenia, które nie posiadają żadnego wyrażalnej, deklaratywnej treści - bo są niewysławialne! Nie da się ich ubrać w słowa, nie da się ich ubrać w postulatywną myśl - są jednakowoż uważane za tak wypełnione, tak zdolne do noszenia tej sygnatury ostatecznej rzeczywistości?

Potrzebujemy zatem teorii opisowej, która obejmie wszystkie te właściwości. Właściwości tego jak świat jest doświadczany, jak doświadczane jest "ja" oraz jak doświadczana jest relacja między nimi. Wszystko to, co wam pokazywałem do tej pory jest ciągłe z doświadczeniem przepływu. Nie twierdzę, że jest to doświadczenie przepływu - to coś więcej - ale pokazuję, że istnieje ciągłość. Podobnie jak poprzednio pokazałem, że istnieje ciągłość między przepływem a doświadczeniem spostrzeżenia i dlatego właśnie gdy ludziom przydarzają się te wyższe stany świadomości, donoszą oni także o doniosłych spostrzeżeniach. I zauważcie, że często gdy doświadczamy spostrzeżenia, jest to również niewysławialne. Nie zauważamy jak to spostrzeżenie się pojawiło ani w jaki sposób powstało, możemy jedynie powiedzieć: "Aha! Po prostu to widzę!".

## Strategie zaburzające

Istnieją inne ważne cechy tych stanów, o których powinniśmy wiedzieć. Otóż często są one poprzedzone "strategiami zaburzającymi". To strategie zaprojektowane w celu zaburzenia naszego zwykłego poznawczego funkcjonowania i przemiany naszego stanu świadomości. Obejmują strategie zarówno długoterminowe jak i krótkoterminowe. Strategiami długoterminowymi mogą być te, o których już wspominaliśmy, jak przykład Siddhārthy. Siddhārtha przez sześć lat poświęcał się tym praktykom - praktykom medytacji mindfulness oraz kontemplacyjnym, a one skutkują bardzo długoterminowym, inkrementalnym, jednakowoż dogłębnym zaburzeniem zwykłego stanu świadomości i poznania. Niektórzy mogą angażować się w krótkoterminowe strategie zaburzające. Zaliczają się do nich post, powstrzymywanie się od snu i abstynencja seksualna. Jeżeli pamiętacie, wspominaliśmy jak szamani korzystają z tych strategii by wprowadzić się w trans szamański. Poddają się działaniu bębnów, intonacjom, itd. Wszystko to zaburza normalny poziom poznania i - rzecz jasna, też już o tym mówiliśmy - niektórzy stosują środki psychodeliczne właśnie z uwagi na wysoki stopień zaburzania zwykłego poznania i zwykłego stanu świadomości.

Zatem wiemy... Przepraszam, to zbyt silne stwierdzenie. Mamy dobre początkowe dowody, że kombinacje tych strategii mogą być bardzo skuteczne. Jest pewien niedawno przeprowadzony eksperyment wykonany w 2018r. przez [Griffiths Lab](https://journals.sagepub.com/doi/full/10.1177/0269881117731279), w którym okazało się, że osoby, które ćwiczyły mindfulness a następnie brały psychodeliki miały tendencję do wzmocnionych doświadczeń w porównaniu z osobami, które brały jedynie psychodeliki. To jeden przykład. Czyli można te strategie ze sobą łączyć, mogą się wzajemnie wspierać. Co w tym ważne i do czego wrócimy i czemu przyjrzymy się starannie za kilka minut, że strategie zaburzające są także kluczowe w przygotowaniu gruntu pod spostrzeżenia. To powinno mieć sens z uwagi na to, o czym do tej pory mówiliśmy. Trzeba wpierw sporo przełamywania ujęć zanim otworzą się możliwości utworzenie zupełnie nowych ujęć.

Istnieje też niedawny eksperyment przeprowadzony w 2017r. przez [Yadena i innych](https://psycnet.apa.org/doiLanding?doi=10.1037%2Fcns0000098). Udział wzięło 701 uczestników. 69% z nich opisywało coś, co poprzednio nazwałem _ontonormatywnością_ - ową wzmocnioną realność doświadczanych wyższych stanów świadomości. A to okazało się predyktorem znacznej poprawy w wielu wymiarach ich życia. Miała miejsce znaczna poprawa w życiu prywatnym, zdrowiu, poczuciu celowości, duchowości oraz uwolnienie od lęku i strachu przed śmiercią. Czyli postulat, że te stany faktycznie wiążą się z transformacją uzyskał wsparcie empiryczne. Ale Yaden wyciąga z tych badań coś jeszcze, czego nie widzimy aż tak dobrze wyrażonego w pracach Newberga i Taylora, a jest to strategia zaburzająca, z której ludzie często korzystają i rozciąga się ona aż do fenomenologii. Mam tutaj na myśli rodzaj odczucia towarzyszącego temu doświadczeniu i jego strukturę. Chodzi tutaj o pojęcie decentrowania.

## Decentrowanie

Otóż ludzie opisujący te doświadczenia przesuwają się z rodzaju bardzo pierwszoosobowej orientacji, egocentrycznej, w kierunku orientacji allocentrycznej. Nie są już tak egocentryczni. To dlatego nazywamy to decentrowaniem. Wypowiadają się z perspektywy bardziej trzecioosobowej, allocentrycznej. Pozwólcie, że przedstawię wam szybko pewien sposób rozumienia różnicy między tymi pojęciami. Otóż mogę opisywać swoje ruchy w sposób egocentryczny: przedmioty znajdują się przed mną, za mną, po mojej prawej albo lewej stronie; a to oczywiście zmienia się razem ze zmianą mojego ustawienia, bo jest wobec mnie względne. Ale mogę także opisać moje położenie w sposób allocentryczny - mogę na przykład powiedzieć gdzie się znajduję względem Bieguna Północnego, prawda? Zatem pierwszym jest egocentryczny sposób poruszania się poprzez świat. Drugim jest sposób allocentryczny, trzecioosobowy. A teraz wyobraźmy sobie, że to rozszerzamy. Ludzie stają się znacznie mniej egocentrycznie nastawieni, gdy opisują doświadczenie tego stanu, niż zwykle. Są nastawieni dużo bardziej allocentrycznie. I to ma sens z uwagi na to jak zintensyfikowane jest dla nich doświadczenie realności. To jakby wydatność rzeczywistości była w końcu w stanie przyćmić narcystyczną poświatę naszego ego. I chociaż na chwilę lub kilka chwil - doznajemy wyswobodzenia! I jest to ważna koncepcja. *Nirwana* oznacza zgaśnięcie, wygaszenie. Albo pojęcie z *Wedanty*: *moksza* - to wyswobodzenie. Doznajemy wyswobodzenia z więzienia, z samoidealizacji spowodowanej nadwydatnością, a co za tym idzie *bullshitem*, naszej własnej egocentrycznej perspektywy. Powiedzcie sobie - czy nie życzylibyście sobie czasem być uwolnieni z więziennej celi nadwydatności swojego własnego ego?

Czyli tak, jak dotąd sugerowałem, te wyższe stany świadomości posiadają wiele cech spostrzeżenia. O spostrzeżeniu już mówiliśmy. Pamiętacie zadanie z dziewięcioma punktami. To te chwile, gdy mówimy: "Aha!", gdy doznajemy błysku spostrzeżenia. Doznajemy wtedy rodzaju nadwydatności, rzeczy mają sens, spostrzegamy - nieomal wizualnie - podstawowe wzorce, jedność, której wcześniej nie było. Nasze wrażenie tego, co jest istotne i ważne, zostaje odmienione, wraz z ową zdolnością radykalnego rozumienia, odnajdywania spójności - podstawowego, zrozumiałego, scalającego wzorca. Wiemy ze współczesnych badań, że jest to bezpośrednim predyktorem doświadczania sensu w życiu.

Polecam wam dorobek Samanthy Heintzelman, z którą miałem okazję o tym porozmawiać osobiście. Otóż zdobyła ona [wiarygodne dowody eksperymentalne](https://journals.sagepub.com/doi/full/10.1177/0956797612465878) na rzecz następującą: gdy pokazać ludziom obrazy, które są w stanie zrozumieć, w których są w stanie określić jakiś podstawowy wzorzec, a następnie zapytać jak sensownym oceniają swoje życie, ocenią swoje życie jako bardziej sensowne. Sama czynność - rozumiecie? - sam akt rozumienia, znajdywania spójności, faktycznie sprawia, że ludzie oceniają swoje życia jako bardziej sensowne. I nie są im pokazywane jakieś doniosłe obrazy czy jakieś głęboko dramatyczne, narracyjne, emocjonalnie naładowane sytuacje. Używane są bardzo proste obrazki. Ale sama czynność dostrzegania sensu, odnajdywania spójności, podnosi poczucie tego jak znaczącym znajdują swoje życie.

Zacznijmy to składać razem. Jeżelibym miał doznać spostrzeżenia, to dałoby mi nagły wzrost poczucia sensu w życiu. A co jeżeli odbywa się to w przepływie? Otóż to spowoduje jeszcze większy wzrost poczucia sensu. A to już wiemy! Im częściej angażujemy się w doświadczenia przepływu, tym sensowniejszym odnajdujemy swoje życie. A teraz co jeżeli sięga to jeszce dalej? Co jeżeli istnieje wyższy stan świadomości, który dostarcza nam owego radykalnego poczucia głębokiej zrozumiałości - nie tylko świata, ale także nas samych, w obu kierunkach jednocześnie? Cóż, to dostarczy nam doniosłego poczucia zwiększonego sensu. Teraz gdy otrzymujemy zwiększone poczucie sensu sprzężone ze zwiększonym poczuciem rozumienia, a to faktycznie stanowi dla nas drogowskaz w ulepszaniu naszego życia, to zbuduje w nas ogromne poczucie pewności siebie, że odnaleźliśmy drogę do samoprzekraczania i mądrości. Możemy zacząć rozumieć czego tak pewny był Budda.

## Płynność poznawcza

Otóż [Topolinski oraz Reber w 2010 r.](https://journals.sagepub.com/doi/abs/10.1177/0963721410388803) twierdzą, że spostrzeżenie jest skokiem w "płynności". Chociaż płynność jest związana ze stanem przepływu, nie jest to to samo. Płynność jest ogólną właściwością całości naszego poznawczego przetwarzania. Jak możemy to rozumieć? Otóż początkowo ludziom wydawało się, że płynność jest poczuciem jak łatwo jest nam coś przetwarzać. Podstawową ideą jest, że jeżeli uczynimy przetwarzanie informacji dla kogoś łatwiejszym, oceni on tę informację jako lepszą, bardziej godną zaufania, bardziej wiarygodną, niezależnie od zawartości semantycznej.

Przykładowo, porównajmy te dwa słowa:

![Płynność](images/ep-11-plynnosc.svg)

Po prawej kontrast nie jest tak dobry, a gdybym wam dał do przeczytania tekst w czerni oraz ten sam tekst wydrukowany na pomarańczowo, ocenilibyście to, co przeczytaliście w czerni jako lepsze, mielibyście większe do tego zaufanie, ocenilibyście to jako bardziej prawdopodobnie prawdziwe. Zawartość semantyczna byłaby dokładnie taka sama. To dlatego, że łatwiej jest wam przetwarzać tekst wydrukowany czarno na białym niż pomarańczowo na białym.

Ale okazuje się, że nie do końca chodzi o łatwość przetwarzania choćby z tego powodu, że proste powtórzenie bodźca nie wyzwala tego poczucia płynności. Bardziej chodzi o to, jak ta informacja jest dostępna, jak jest stosowalna. Przekonywałbym, że rzecz w tym jak dobrze wcelowujemy się w istotne informacje; w jakim stopniu ta informacja została sformatowana z myślą o nas tak, że możemy nacelować się na to, co istotne. Można o tym myśleć, by to lepiej zrozumieć, wracając do dyskutowanego przez nas pojęcia psychotechnologii. Piśmienność alfabetyczna uczyniła nasze poznawcze przetwarzanie płynniejszym i ulepszyła naszą zdolność, naszą moc poznawczą, a ulepszanie naszej mocy poznawczej daje nam zwiększone poczucie tego jak prawdziwa i ważna jest przetwarzana przez nas informacja.

Koncepcja jest taka, że gdy mamy płynność, przetwarzamy informacje bardzo efektywnie, gdy doświadczamy - za Topolinskim i Reberem - spostrzeżenia, wtedy doznajemy nagłego skoku w płynności. Otrzymujemy znaczące zwiększenie płynności przetwarzania, a co za tym idzie zaczynamy oceniać przetwarzaną przez nas informację jako bardziej wiarygodnie prawdziwą. Czy to absolutnie idealna reguła? Nie! Ale wydaje się, że to zjawisko niezależne od dziedziny. Wydaje się, że jest częścią naszego ewolucyjnego dziedzictwa. Istnieje dodatkowo pewna niezależna, logiczna argumentacja wskazująca, że ta heurystyka płynności, której nasz mózg używa, jest w istocie bardzo dobrą strategią. To bardzo często prawda - nie perfekcyjnie, nie z całkowitą pewnością, ale bardzo często faktycznie jest tak, że w życiowych sytuacjach, jeżeli przetwarzamy je w sposób bardzo płynny, wtedy dostrzegamy faktyczne wzorce. Czyli spostrzeżenie jest tym "wcelowywaniem się".

Mówiliśmy następnie o przepływie jako o kaskadzie spostrzeżeń, która jest w jeszcze większym stopniu wcelowywaniem się i jest ona powiązana z niejawnym uczeniem się, w którym wychwytujemy - pamiętacie? - wzorce o szerszym zastosowaniu, których nie jesteśmy świadomi. Nie jesteśmy w stanie przełożyć je na deklaratywne sformułowania.

Widzicie, co się tutaj dzieje? W tych wyższych stanach - w miarę jak zaczynamy poruszać się w kierunku wyższego stanu świadomości, jak przepływ, otrzymujemy pewną zwiększoną płynność, przez co nasz mózg pracuje w sposób bardzo optymalny, a uczenie niejawne wychwytuje niezwykle złożone wzorce i zyskujemy tendencję nacelowywania się na te z nich, które są przyczynowe, zamiast jedynie na te korelacyjne. Używam tutaj całej maszynerii, o której już mówiliśmy, bo - jak wspominałem - w stanie przepływu pojawiają się już pewne cechy doświadczeń mistycznych, które mogą być transformatywne, a przez to uzdatniające sens w życiu i nasze poczucie kontaktu z rzeczywistością.

W stanie przepływu zyskujemy zjednoczenie - radykalną utratę poczucia własnego ja - przestajemy być egocentryczni. A pomimo iż wiemy, że następuje ogromny wydatek energetyczny, czujemy, że nie wymaga to żadnego wysiłku. Jest w tym wdzięk, jest nadwydatność. Jest to satysfakcjonujące samo w sobie. Jest to w nas ewolucyjnie wpisane. Jest to niezależne od dziedziny i powszechne. Wszystko to, o czym mówiliśmy - wszystko to jest wyzwalane w wyższych stanach świadomości.

## Hipoteza ciągłości

To prowadzi do pewnej hipotezy, którą chciałbym wam przedstawić. Jest to *hipoteza ciągłości*. Po co to robić? Po to, aby mieć naukowo uzasadnione, naukowo wiarygodne wyjaśnienie tego, co ma miejsce gdy ktoś twierdzi, że doznał oświecenia. Jak na przykład Siddhārtha Gautama. Gdy ktoś powołuje się na radykalną samotranscendencję, jak Platon. Chcemy bowiem czegoś, co podaje dobre wyjaśnienie tego, co tak naprawdę zachodzi oraz dobre uzasadnienie dlaczego ktoś miałby podążać za i być prowadzonym przez tego rodzaju doświadczenia transformatywne.

Dobrze, czym zatem jest hipoteza ciągłości? Autorem tej hipotezy jestem ja i chociaż ja prowadziłem nad tym badania, Newberg, niezależnie - nie rozmawialiśmy - również wysnuł wersję hipotezy ciągłości. Nie jest tak rozwinięta, jak ta, którą wam podam, ale jest zupełnie współbrzmiąca. Pomysł zaczyna się od tego, że płynność jest ulepszana w spostrzeżeniu, a spostrzeżenie jest ulepszane przez przepływ - widzieliście już wszystkie argumenty - czyli, jak próbuję pokazać, doświadczenia przepływu mogą zostać uzdatnione do doświadczeń mistycznych, a stąd owe doświadczenia mistyczne mogą doprowadzić do doświadczeń transformatywnych. Tych wyższych stanów świadomości, dzięki którym ludzie zyskują wolę przemiany. Powrócimy do zagadnienia doświadczenia transformatywnego.

Czyli hipoteza ciągłości mówi po prostu, że ta sama maszyneria jest w użyciu, ale zostaje egzaptowana (pamiętacie egzaptację?) w kierunku coraz potężniejszego przetwarzania, które może umożliwić - jak będę przekonywał - racjonalnie uzasadnione przewodnictwo ku tego rodzaju transformacji, jakich poszukujemy, gdy staramy się kultywować mądrość i sens w życiu. Gdy staramy się przebudzić z kryzysu sensu i staramy się przywołać takie przeżycie przebudzenia. A jak pamiętacie, to znaczy "Budda" - Przebudzony.

Newberg przekonuje, że jeżeli mamy wiele takich doświadczeń (które nazywa doświadczeniami olśnienia lub zwyczajnymi spostrzeżeniami), to w końcu poskutkuje to doświadczeniami mistycznymi. Czyli nie jest to jedynie hipoteza ciągłości, to jest hipoteza rozruchu. I ja to również popieram. Im więcej praktykujemy mindfulness, o którym wiemy, że jest predyktorem spostrzeżenia i przepływu - wiemy, że praktyki mindfulness są skorelowane z doświadczeniami mistycznymi i wiemy, że są powiązane z doświadczeniami transformatywnymi - im bardziej potrafimy rozruszać tę pompę, tym bardziej będziemy w stanie doprowadzić do skutku tę zwiększoną łączn