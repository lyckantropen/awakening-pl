# Odcinek 4: Sokrates i poszukiwanie mądrości

Witajcie ponownie w "Przebudzeniu z kryzysu sensu". To odcinek czwarty.

## Podsumowanie poprzedniego odcinka

Ostatnim razem dyskutowaliśmy o Rewolucji Osiowej i w szczególności w jaki sposób wkroczyła ona do starożytnego Izraela. Mówiliśmy o nadejściu psychotechnologii rozumienia czasu jako kosmicznej narracji, jako narracji w ramach której przyszłość jest otwarta, a nasze czyny - moralna jakość naszych wyborów - mogą określić przyszłość, w której tworzeniu będziemy brali udział wspólnie z Bogiem. Razem z tym wkracza idea postępu. Postępu moralnego, postępu sprawiedliwości. Postęp jest sposobem przemieszczania się ze świata mniej prawdziwego do bardziej prawdziwego. Starożytni Izraelici rozumieją to jako podróż poprzez czas i przestrzeń. Poprzez historię. Wspominaliśmy o tym jakim bogiem jest Bóg Biblii, jak faktycznie jest bogiem otwartej przyszłości. W szczególności jak interweniuje w chwilach _Kairos_, punktach zwrotnych, kiedy to stara się przywrócić swój lud na właściwy tor.

Mówiliśmy o rozumieniu wiary jako zmysłu podążania właściwym szlakiem, umiejętności wyczuwania biegu historii i jej rozwoju, tego jak uczestniczymy w opowieści, jak ją kształtujemy i jak ona kształtuje nas w ściśle wzajemny sposób. Jak _grzech_ jest odwróceniem się od tego, czego potrzeba by obudzić nas, byśmy powrócili na szlak. Mówiliśmy o prorokach, którzy to reprezentują. Jak coraz bardziej reprezentują ową wizję - osiową wizję moralnego odkupienia poprzez historię. Następnie zwróciliśmy się w kierunku przebiegu Rewolucji Osiowej w starożytnej Grecji, by przyjrzeć się dwu konkretnym postaciom. Mówiliśmy o Pitagorasie i Sokratesie. Zobaczyliśmy jak Pitagoras reprezentuje egzaptację szamańskich praktyk odmieniania stanu świadomości, lotu duszy, lecz Pitagoras uważał je za pokrewne psychotechnologiom, na które nacisk w starożytnej Grecji był kładziony, mianowicie racjonalnej argumentacji i odkrywaniu racjonalnych wzorców w świecie. Pitagoras oczywiście znany jest z odkrycia, że muzykę można wyrazić za pomocą matematyki. Przypisywane mu są, a przynajmniej szkole, którą zapoczątkował, odkrycia takie jak twierdzenie Pitagorasa. To idea usprawniania naszych zdolności wychwytywania prawdziwych schematów w świecie nawet, gdy nie są one dla nas widoczne. Poprzez uświadamianie sobie tych schematów, poprzez racjonalny wgląd i racjonalne zdolności, możemy odmienić samych siebie.

Pitagoras przemienia szamański lot duszy w uwolnienie, wyswobodzenie z uwięzienia na tym świecie, co przedstawiał jako bycie uwięzionym w ciele, z którego możemy ulecieć. Lot duszy został przemieniony w rodzaj głębokiej samotranscendencji, podczas której uwalniamy się ze świata iluzji w miarę tego, jak coraz bardziej stajemy się zgodni z racjonalnymi wzorcami, które kontrolują strukturę rzeczywistości. Drugą postacią, która ma znaczenie, nawet dużo większe niż Pitagoras, dla Rewolucji Osiowej w starożytnej Grecji, jest Sokrates. Sokrates i Pitagoras staną się dwoma źródłami największych wpływów na Platona, a jeżeli mielibyśmy wskazać dwa filary cywilizacji Zachodu, jednym byłaby Biblia, a drugim dzieła Platona.

## Sokrates

Sokrates jest bardzo nietypową postacią. Istnieje równie wiele interpretacji Sokratesa jak w wypadku postaci takich jak Jezus. Nawet w jego czasach istniało wiele różnych ruchów sokratejskich, których członkowie uważali się za jego naśladowców i spadkobierców. Jest enigmatyczną, interesującą, prowokującą postacią, której jasna interpretacja potrafi być szalenie frustrująca. Chcę zatem, żeby było jasne, że gdy mówię o Sokratesie, mam na myśli pewną szczególną interpretację którą podzielają również inni. Myślę, że można ją dobrze uargumentować. Jednak, jak wspominałem, nie wiadomo, czy jest to historycznie precyzyjne przedstawienie Sokratesa, a w pewnym sensie można powiedzieć, że nie ma to znaczenia, bo to ten "Sokrates", o którym będę mówił, wszedł na stałe do poznawczej i egzystencjalnej gramatyki Zachodu.

Poznawanie Sokratesa jest samo w sobie interesującym procesem. Warto zacząć od unaocznienia jak prowokacyjną był osobą, a najlepiej widać to w jego biografii. Jak pewnie wiecie, w starożytnej Grecji wierzono, że kontakt z bogami możliwy jest za pośrednictwem wyroczni. Wyrocznie to ludzie lub zjawiska naturalne, które reprezentują rozmowę bogów z ludzkością. Jedną z najważniejszych wyroczni była wyrocznia delficka. Odwiedziłem Delfy. Jeżeli będziecie mieli taką możliwość, odwiedźcie Delfy. Zapewniam, że was to zszokuje, bo samo to jak zorganizowany jest krajobraz może wywołać transformatywny wpływ na waszą świadomość, poczucie własnego ja i poczucie miejsca w świecie. Zatem samo to miejsce, Delfy, ma potencjał przemieniania.

Wyglądało to tak: kobieta, zwana Pytią, umieszczona była w jaskini lub czymś ją przypominającym. (Wszędzie te jaskinie, powiązania z szamanizmem... Pamiętacie - szamanizm wiąże się z malowidłami jaskiniowymi, odbywały się tam różne rytuały, jak ten Pitagorasa.) Pytia siedzi w jaskini na trójnogu. Możliwe, że były tam jakieś odurzające wyziewy. Możliwe, że spożywa liście eukaliptusa. Prawdopodobnie przechodzi coś w rodzaju stanu psychodelicznego transu. Wydaje się to wiarygodne, bo jest to zjawisko międzykulturowe: przekonania, że można wejść w kontakt z bogami poprzez wchodzenie w odmienny stan świadomości. Więc do wyroczni przychodzili różni ludzie, przynosząc swoje pytania, które stawiali Pytii. Pytia odpowiadała w imieniu bogów, a odpowiedź podlegała interpretacji przez zgromadzonych tam w tym celu mężczyzn.

Rzecz w tym, że będąc wyrocznią, jeżeli chce się utrzymać w branży, nie wolno udzielać jasnych odpowiedzi! Idąc do wyroczni, zadając jasne pytanie, nie spodziewam się otrzymać jasnej odpowiedzi. Myślę, że jest ku temu dobry powód. Nie wierzę, by ludzie faktycznie potrafili przewidywać przyszłość w jakikolwiek nadnaturalny sposób. Zatem zwykle odwiedzając wyrocznie i zadając pytanie w rodzaju "Czy powinienem poślubić Kasandrę?" otrzymywało się odpowiedź typu: "Czasem wiosna przychodzi wcześnie". Albo na pytanie "Czy powinienem się poświęcić temu zajęciu?" otrzymalibyśmy odpowiedź typu: "Zdarza się, że wiewiórki nie gromadzą wystarczająco wiele orzechów". Nie wiadomo, co o tym myśleć. Może to sprowokować rodzaj olśnienia lub pewną refleksję. I niezależnie od dalszego rozwoju wydarzeń często można je wstecznie interpretować ponownie jako zbieżne z przepowiednią wyroczni delfickiej. Zatem wyrocznia wydaje się podawać przewidywania, ale zwykle oczywiście tak nie jest.

Pewnego razu grupa przyjaciół Sokratesa - jest już sławną postacią, gdy spotykamy go w jego biografii po raz pierwszy - postanawia udać się do wyroczni i zadać jej pytanie na temat Sokratesa. Podróżują więc do Delf. Lubię to wyobrażać sobie jako coś w rodzaju żartu: idą tam, by zobaczyć, jaką pokręconą odpowiedź wymyśli wyrocznia na temat Sokratesa. Docierają na miejsce i stawiają swoje pytanie. Pytanie brzmi: "Czy istnieje jakiś człowiek mądrzejszy od Sokratesa?". Spodziewają się jakiejś bardzo tajemniczej, niejasnej odpowiedzi, jak "śnieg topnieje szybciej na południu" lub czegoś podobnie dziwacznego. Zamiast tego otrzymują to: "Nie. Nie istnieje człowiek mądrzejszy od Sokratesa." Jasną jak Słońce odpowiedź! Możecie sobie wyobrazić jak byli zszokowani.

Oczywiście powracają, by zdać sprawę z tych wydarzeń Sokratesowi. I dzieje się coś wymownego. Po pierwsze samo to wydarzenie było wymowne, to że wyrocznia delficka udzieliła tak jasnej odpowiedzi. Oczywiście była to odpowiedź kwalifikowana: nie istnieje _człowiek_ mądrzejszy od Sokratesa. Ale gdy powracają do Sokratesa, jego odpowiedź również budzi zdziwienie. Zapytajmy siebie samych, będąc zupełnie szczerymi. Jeżelibyśmy dowiedzieli się, z jakiegoś poważanego źródła, że jesteśmy niezwykle mądrzy, większość z nas pewnie popadłaby w samozachwyt. "Tak! Zawsze to wiedziałem!" A skąd to wiem? Bo jednym z najtrwalszych przekłamań u ludzi jest przekonanie o ponadprzeciętności własnej inteligencji. Oczywiście większość ludzi musi się mylić, gdyż przeciętny człowiek ma, cóż, przeciętną inteligencję. Ale jeżeli się przypadkowego człowieka zapyta: "Czy masz przeciętną inteligencję?", większość odpowie: "Nie! Moja inteligencja jest ponadprzeciętna!". Jest to jeszcze bardziej widoczne, gdy się zapyta o coś takiego jak mądrość. Ale Sokrates nie klepie się po plecach. Nie wykrzykuje: "Tak! Wiedziałem! Oto potwierdzenie, którego poszukiwałem!". Jest to wymowne samo w sobie, bo - by zacytować mojego przyjaciela Leo Ferraro - wkroczyliśmy w epokę "pornografii potwierdzania", w której ludzie nieustannie poszukują potwierdzenia swoich przekonań. Źródłem części przyczyn kryzysu sensu i wzrostu ekspansji _bullshitu_ w naszym społeczeństwie jest właśnie technologicznie rozwinięta możliwość zaspokajania naszej potrzeby potwierdzania własnych przekonań poprzez media społecznościowe. Jeszcze będziemy o tym mówić, ale wszyscy nosimy pewne przekłamanie, zwane "efektem potwierdzania", które sprawia, że poszukujemy informacji, które potwierdzają nasze przekonania, a unikamy takich, które je kwestionują. Wiele zła, które się dzieje aktualnie w naszej kulturze dzieje się właśnie dlatego, że za pośrednictwem czynników, które stały się endemiczne dla kryzysu sensu, przyspieszamy i zaostrzamy naszą skłonność do padania ofiarą efektu potwierdzania. Myślę, że to ma na myśli Leo Ferraro, mówiąc o "pornografii potwierdzania". Mamy pewnego rodzaju pornografię. Jeżeli za pornografię uznać beztrosko łatwe i nieuzasadnione moralnie spełnianie pewnego pragnienia, bezspornie żyjemy w epoce pornografii potwierdzania.

Sokrates przeczy tej tendencji. Staje przed ogromną pokusą: przedstawione mu są słowa bogów, głoszące jego mądrość. Mądrość większą niż czyjąkolwiek. A jednak zamiast przyjmować je i poddać się efektowi potwierdzania, Sokrates natychmiast je kwestionuje. To podstępne wyzwanie dla Sokratesa. Sokrates nie jest ateistą, chociaż postawiony mu będzie zarzut ateizmu, gdy zostanie oddany pod sąd. Ale Sokrates wierzy w bogów. Zrobi z nimi coś ważnego. Przemieni bogów greckich w przykłady moralne. To jednak oznacza dla Sokratesa, że bogowie nie mogą kłamać. Bogowie nie kłamią. Sokrates odmieni rozumienie bogów, rozwinie je również Platon. Uważa przedstawienie bogów z tradycyjnej greckiej mitologii za niedokładne, ponieważ ci bogowie kłamią, oszukują i zdradzają: Zeus zdradza swoją żonę, itd. Dla Sokratesa - odnajdujemy tutaj ducha Rewolucji Osiowej - bogowie reprezentują przykłady moralne. Reprezentują różne sposoby, na które możemy przekraczać sami siebie i doskonalić się moralnie. Dla Sokratesa prawdziwość słów bogów jest niepodważalna. Zatem bogowie mówią prawdę.

To, jak Grecy pożenili boskość z rzeczywistością, to przekonanie, że świętość i prawda są ze sobą splecione, jest naprawdę przełomowe. Pomyślcie jak w obecnej kulturze rozdzielamy te pojęcia. Jednak według Sokratesa one się przenikają. Bogowie nie mogą kłamać. Muszą wyjawiać prawdę. Z drugiej strony Sokrates posiada znaczne i głębokie poznanie samego siebie. Jednym z tatuaży, które noszę na plecach są słowa "Poznaj samego siebie". To napis z wyroczni delfickiej, z którego Sokrates uczynił swoje osobiste życiowe motto.

Niedawno pisano trochę na ten temat i myślę, że jest to w dalszym ciągu odzwierciedlenie zupełnie błędnego rozumienia wyrażenia "Poznaj samego siebie". "Poznaj samego siebie" nie oznacza "miej świadomość swojej biografii". Każdy z nas ma taką słabość, a nasza kultura wzmacnia tego typu narcyzm. Lubimy głaskać swoje ego, które pisze naszą osobistą autobiografię i przechowuje cenne chwile, które możemy wskazać innym ludziom, by udowodnić naszą unikalność i szczególność oraz dlaczego Wszechświat powinien się akurat nami opiekować i zwracać akurat na nas uwagę. To nie jest właściwe znaczenie "Poznaj samego siebie". Nie chodzi tutaj o łechtanie naszego autobiograficznego ego. "Poznaj samego siebie" jest rodzajem wiedzenia partycypacyjnego. Oznacza rozumienie jak działamy. To nie jest autobiografia, tylko instrukcja obsługi. To jak funkcjonujemy, według jakich zasad, jakie działają w nas siły, jakie zagrożenia, jakie mamy ograniczenia. Sokrates, jak zobaczymy, uważał tego rodzaju poznanie samego siebie za kluczowe. I to jest rdzeń Rewolucji Osiowej. Rewolucję Osiową charakteryzuje krytyczne poczucie odpowiedzialności za własną samoświadomość.

Zatem z jednej strony bogowie nie mogą kłamać, gdy mówią, że jest najmądrzejszym z ludzi. Z drugiej Sokrates posiada głęboką samoświadomość. Posiada sokratejską wiedzę na temat samego siebie, z której wynika dla niego jasno, że wcale nie jest mądry. I nie potrafi zrezygnować z żadnego z tych dwóch stanowisk. To wiele o nim mówi. Coś niezwykle ważnego. Waży w rękach te dwie rzeczy: egzystencjalną wiedzę o sobie samym oraz to, co mu objawia rzeczywistość. Żadnej z nich nie nada prymatu! Będzie zawsze ważył je tak samo.

Teraz Sokrates staje przed osobistym dylematem. Dylematem, który przenika do głębi tego, kim jest i jaki jest. Jak to możliwe, że miałby być najmądrzejszym z ludzi, skoro sam o sobie wie, że tak nie jest? To jest bardzo głęboki dylemat, jaki przed sobą stawia. To poważne zadanie do rozwiązania. W tym celu Sokrates udaje się na poszukiwanie. Poszukuje wyjaśnienia jak obie te rzeczy mogą być jednocześnie prawdziwe. Wygląda na to, że to poszukiwanie naturalnie wyewoluowało do sposobu wchodzenia w interakcje z ludźmi wokół niego. Sokrates odwiedzał tych, którzy uważali się bądź byli uważani za mądrych i zadawał im pytania. Wynalazł coś, co stało się znane jako "metoda sokratyczna", zwane również _elenchus_. Metoda sokratyczna jest sposobem zadawania pytań w taki sposób, coś z kogoś wyciągnąć.

## Filozofowie przyrody i sofiści

Za chwilę porozmawiamy sobie więcej o _elenchus_ ale najpierw opowiem o dwóch typach ludzi, z którymi prawdopodobnie miał do czynienia Sokrates i co to nam może powiedzieć o sokratejskim rozumieniu mądrości. Zobaczymy też jak owo pojęcie sokratejskiej mądrości - idea poznania siebie samego - jest głęboko spleciona z poczuciem sensu w życiu. Te dwie grupy, z którymi rozmawia Sokrates, dwie grupy ludzi uważanych za mądrych to filozofowie i sofiści. Jeżeli pamiętacie rozważania o Pitagorasie z poprzedniego razu, to on właśnie wynalazł słowo "filozofia", łącząc dwa greckie słowa: _philia_ i _sophia_. Oznacza to przyjacielską miłość do mądrości. Pitagoras utworzył wokół siebie społeczność. Społeczność, która jest rodzajem rozproszonej świadomości, w ramach której wchodzi się w interakcje z innymi ludźmi z zadaniem poszukiwania mądrości. Filozof to ktoś, kto wspólnie z innymi miłuje mądrość. Sokrates rozmawiał z filozofami, a w szczególności z grupą filozofów zwanych _filozofami przyrody_. Posługuje się również swoją metodą sokratyczną względem _sofistów_. Widzicie, że to słowo również wywodzi się od _sophia_ - mądrości. To stąd bierze się słowo "sofizmat". Sofiści również uważają się za mądrych.

Filozofowie przyrody są niezwykle ciekawi. Wydają się reprezentować pewną fundamentalną zmianę w ludzkich zdolnościach poznawczych. Wezmę za przykład jednego z filozofów przyrody, którego uważa się za najlepszego ich przedstawiciela - Talesa. Ci filozofowie pojawiają się na granicy wyjścia z wieków mrocznych i niejednokrotnie wyprzedzają Sokratesa o kilkaset lat w czasie, więc informacje na ich temat są fragmentaryczne. Nie mamy ich za wiele. W rzeczy samej, prawie całą filozofię Talesa można by podać w trzech linijkach, w trzech zdaniach. Kiedyś mówiłem o tym na jednym z kursów uniwersyteckich i jeden ze studentów podarował mi koszulkę z całą filozofią Talesa. Tak mało jej zostało!

Pomówmy o tych fragmentach, jakie ocalały, bo ujawniają coś niezwykle ważnego. Oto one:

- Zasadą jest wilgoć.
- Magnetyt posiada _psyche_.
- Wszystko jest pełne bogów.

Drugi mówi o _psyche_, co stanie się podstawą psychologii jako dyscypliny. Ostatni brzmi jak coś sprzed Rewolucji Osiowej, nieomal szamańsko! Powinniśmy jednak zwracać uwagę nie na to, _co_ Tales powiada, tylko co takiego to _ujawnia_ na temat sposobu myślenia, który w ten sposób tworzy.

Co rozumie przez "zasadą jest wilgoć"? Oczywiście nie jest to sprawa rozstrzygnięta, bo są to tylko stare fragmenty. Ale biorąc pod uwagę to, jak inni antyczni, w tym Arystoteles, odnosili się do tego później, wiarygodną interpretacją wydaje się "wszystko jest zrobione z wody". Wszystko jest zrobione z wody. To akurat nieprawda. Wszystko nie jest zrobione z wody. To nie tylko nieprawda w sensie naukowym, ale także metafizycznym. Wszystko nie może być zrobione z wody, bo inaczej nie moglibyśmy rozpoznać wody samej w sobie, ale dajmy sobie z tym spokój. Pomyślcie: co otacza starożytną Grecję? Woda. Gdy kopać w dół wystarczająco głęboko, co znajdziemy? Wodę. Co spada z nieba? Woda. Czego wszystkie istoty potrzebują do życia? Wody. Co przyjmuje kształt każdego naczynia? Woda. Chcę przez to pokazać, że mimo iż koncepcja Talesa jest błędna, jest wysoce racjonalna. Jest wysoce wiarygodna. Stara się on używać rozumu i obserwacji w celu uzyskania wiarygodnego wyjaśnienia podstawowej substancji, z której wszystko jest zbudowane.

Przy okazji zwróćcie uwagę na to słowo: "substancja". To znaczy "stoi pod". Kolejna metafora, spokrewniona z wieloma słowami, w których użyty jest czasownik "stać", na przykład "podstawa". Wracając do Talesa, zauważcie, co próbuje przekazać. On nie uprawia mitologii. Nie próbuje tworzyć narracji z jakimś boskim bohaterem w roli głównej. Nie opowiada, że to i to stało się, bo Zeus zdradził Herę, a Hera... Nie ma tutaj żadnej opowieści! Nie ma mitycznej narracji. Nie ma boskich pośredników. Nie w taki sposób próbuje wyjaśniać i tłumaczyć. Zamiast tego dokonuje racjonalnej analizy opartej na obserwacji i szuka sposobu na dobranie się do podstawowego budulca materii. Rozumiecie, co chcę wam powiedzieć? Co wam pokazuję? Tales wynajduje... Jest na to jakieś inne słowo? Wynajduje sposób myślenia w kategoriach nauki. Jak to się dokonuje jest niejasne, ale to właśnie się dokonuje. Wynajduje sposób myślenia, który my, obecnie - powtórzę raz jeszcze - traktujemy jako oczywisty, jakby był czymś naturalnym. A on go wynajduje!

Druga rzecz. Co to oznacza, że "magnetyt ma _psyche_"? Magnetyt jest naturalnie występującą skałą magnetyczną. Interesującą cechą magnesów jest możliwość poruszania siebie samych i rzeczy wokół nich. Pierwotnym znaczeniem _psyche_ był oczywiście oddech lub podmuch, ale ostatecznie odnosiło się to będzie do czegokolwiek, co żyje w tym sensie, że potrafi się samo poruszać. Że potrafi poruszać się samodzielnie, a co za tym idzie, potrafi powodować ruch innych rzeczy. Ja mogę poruszać siebie i potrafię powodować ruch innych rzeczy. Magnes może się ruszać i potrafi powodować ruch innych rzeczy. Jestem świadomy _psyche_ we mnie, widzę magnes zachowujący się podobnie, zatem konkluduję, że zarówno ja jak i magnes posiadamy _psyche_.

Nie ma racji! Ale to bez znaczenia. To jest wiarygodna, racjonalna argumentacja. Tutaj stara sie dobrać do czegoś, co teraz nazwalibyśmy podstawową siłą w przyrodzie. Proszę, byście zapamiętali to, tak przy okazji. Że _psyche_ pierwotnie oznaczało naszą zdolność do poruszania się i powodowania ruchu innych przedmiotów. Moglibyście zapytać: "Czemu zatem stało się to słowem określającym umysł?" Psychologia, umysł, _psyche_... Ponieważ to umysł jest tym, czym poruszać możemy najbardziej. To jest część nas, która ma największą swobodę ruchu, a z niej bierze się cała nasza zdolność do poruszania innymi częściami ciała. Jeżeli chcę ruszać długopisem, mój umysł najpierw musi poruszyć sam siebie, a to napędza mnie do poruszenia długopisem. Ale to, że w ogóle mogę myśleć o sobie w ten sposób, że mogę rozpocząć badanie _psyche_, zaczyna się od Talesa.

A co to takiego: "wszystko jest pełne bogów"? Powiecie: "Tamto brzmiało tak naukowo, a teraz rzucasz nam coś takiego, John! Bogowie! Czy to nie jest powrót do mitologii?". Nie sądzę, nie sądzę. Spójrzcie, co Tales osiągnął w pierwszych dwóch fragmentach. Muszę teraz wspomóc się pewnym pojęciem - obiecywałem ograniczyć techniczną terminologię do minimum - ale potrzebujemy go. _Ontologia_ jest badaniem istnienia, struktury rzeczywistości. Analiza ontologiczna oznacza stosowanie rozumowania do dobrania się do podstawowej struktury rzeczywistości poprzez identyfikację podstawowego budulca i podstawowej siły, które w niej działają. Zatem Tales wprowadza analizę ontologiczną, która napędza rewolucję naukową. Co takiego robią dziś naukowcy? Chcą dobrać się do podstawowego budulca. Robią to nadal, w tej chwili! Chcą dobrać się do podstawowej siły. Chcą spojrzeć w głębię rzeczywistości. Angażują się w "ontologiczne postrzeganie głębi". Nie głębi _fizycznej_. To nie oznacza naszego zwykłego postrzegania przestrzennej odległości. Mam tutaj na myśli widzenie - za pomocą umysłu - wgłąb rzeczywistości. _Ontologiczne postrzeganie głębi._

Jak się pojmie, że Tales odkrywa ten sposób patrzenia na świat, który wybrzmiewa jeszcze tu i teraz, można zrozumieć jak potężne musiało to być odkrycie. Pomyślcie o mocy tej wizji. Uzyskuje dostęp do głębi rzeczywistości i co nam przekazuje? Że to doświadczenie budzi zachwyt. Budzi zadumę. _"Wszystko jest pełne bogów."_ Daje mu poczucie łączności z tym, co najbardziej realne. Pomaga mu rozumieć. Tak właśnie doświadcza się świętości. To mocna rzecz.

Sokrates, wydaje się, był pod wpływem konkretnego filozofa przyrody, Anaksagorasa, który żył w Atenach niewiele przed nim. Anaksagoras ogłosił na przykład, że Słońce nie jest bogiem, tylko gorącym kamieniem i narobił sobie przez tego typu wypowiedzi sporo kłopotów. Sokratesowi podobało się, więcej, był pod wrażeniem zaangażowania filozofów przyrody w dociekanie prawdy. Ale ostatecznie odrzuca ich. Nie dlatego, że odrzuca rozumną, racjonalną analizę - będzie to sam robił wielokrotnie - ani argumentację. Przecież to racjonalna argumentacja jest podstawą metody sokratycznej. Co takiego odrzuca go w filozofach przyrody? Nie są mu w stanie pomóc w jego osiowej misji. Otóż filozofowie przyrody dają ludziom prawdę bez przemiany. Podają fakty. Dają wiedzę, ale nie są w stanie doradzić, jak stać się mądrym. Nie wskazują, jak przezwyciężyć samooszukiwanie się. Nie wskazują, jak by to ujął Sokrates, _jak stać się dobrym człowiekiem_. Ciekawe, że jest to coś, o czym nadal rozmawiamy między sobą nawet dzisiaj. Czasem w sposób jasny i pomocny, czasem niejasny, pogubiony i bezużyteczny. Ale uznajemy koncepcję, że chociaż światopogląd naukowy dostarcza nam różnego rodzaju wiedzy, nie ćwiczy nas w żadnej mierze w mądrości. Nie wskazuje nam jak zmądrzeć. Nie powie nam jak przekroczyć samych siebie i stać się lepszymi ludźmi. To częsty zarzut wobec światopoglądu naukowego. Wrócimy do tego. Sokrates już wtedy to dostrzega. Można dojść prawdy, ale jest ona bez znaczenia. Odkrywane prawdy nie mają znaczenia egzystencjalnego. Nie liczą się. Nie umożliwiają kultywowania mądrości, transformacji i transcendencji własnego ja.

Interakcje Sokratesa z sofistami są sławnie antagonistyczne. Opowiada o nich używając języka lub tonu (przynajmniej ja to tak odbieram) rozczarowania. Spodziewał się więcej, a zastał mniej. Nie jest to jasne, czy Sokrates faktycznie taki był, czy tak go tylko opisał Platon, ale relacja Sokratesa z sofistami jest niemal wroga. Kim właściwie są sofiści? Jeżeli pamiętacie dyskutowane przez nas wkraczanie Rewolucji Osiowej do starożytnej Grecji, wspominaliśmy o wyłanianiu się demokracji, a demokracja ateńska jest demokracją bezpośrednią. Zanim pójdziemy dalej, chcę podkreślić, żeby za bardzo tego nie idealizować. Owszem, w Atenach zaczyna się demokracja. Ale pamiętajmy, gdybym był kobietą, ostatnim miejscem, w którym chciałbym się znaleźć w starożytnym świecie byłyby Ateny! Starożytne Ateny traktują swe kobiety w sposób okropny. Po prostu strasznie. Sparta traktuje swe kobiety lepiej niż Ateny. Demokracja jest tylko dla dorosłych ateńskich mężczyzn. Kobiety, obcy, ktokolwiek inny - nawet Grecy - nie są uważani za wartych uczestnictwa w ustroju demokratycznym. A jest to demokracja bezpośrednia. Wszyscy zbierają się na obrady i głosują nad wszystkim.

To oznacza, jak już wspomniałem, że umiejętność debatowania i argumentacji jest drogą do władzy. Dlatego rozwinęła się ona tak znacząco w starożytnych Atenach. Im lepiej potrafimy argumentować, im lepsi jesteśmy w przekonywaniu innych, tym więcej władzy i wpływów zdobędziemy. W tym kontekście wynaleziona zostaje nowa psychotechnologia - retoryka. Wynalezione zostają techniki wychwytywania w jaki sposób język i poznanie na siebie wzajemnie oddziałują. Wymyślone zostają standaryzowane umiejętności, które można ćwiczyć i rozwijać, aby wywierać wpływ na ludzi. Zwiększyć szanse, że nasze używanie języka spowoduje, że zmienią zdanie.

Sofistów zajmowało jedynie nauczanie tych umiejętności. Właściwie to rozdzielili samą technikę od jakiegokolwiek zaangażowania moralnego. Przykładowo pewien sofista mógł rankiem odwiedzić jakiegoś arystokratę i pomóc mu w przekonywaniu dlaczego Ateny powinny zwiększyć liczebność floty, a popołudniem udać się do zupełnie innego arystokraty i pomóc mu w przekonywaniu dlaczego Ateny powinny _zmniejszyć_ liczebność floty. Sofistów nie obchodził przedmiot sprawy. Jedyne, co miało znaczenie, to wzmacnianie pozycji jednostki w argumentacji. Czy możemy to odnieść do naszego dzisiejszego życia? Warto o tym pomyśleć zauważając, że sofiści wychwycili pewien fakt dotyczący komunikacji międzyludzkiej. Powiemy o tym sporo później. Jesteśmy napędzani przez to, co wydaje nam się wyraziste i istotne, nie tylko przez to, co uznajemy za prawdziwe lub w co wierzymy. Przypomnijcie sobie jak w przypadku zagadki z dziewięcioma punktami to, co wyróżnia się, co wydaje się istotne, kształtuje sposób postrzegania rzeczywistości i jej rozumienie. Podam współczesną analogię działania retoryki, coś gdzie retorykę widać jak na dłoni. Reklamę.

W reklamie chodzi o wykorzystanie sposobu, w jaki mózg wiąże ze sobą rzeczy, jak czyni pewne rzeczy wyrazistymi i istotnymi dla nas, aby manipulować naszym zachowaniem. Wymowny w tym jest fakt, i o to właśnie chodzi w sofizmie, jak dalece może się to dziać niezależnie od prawdy. Pomyślcie, oglądacie reklamę piwa. I oto przed wami naprawdę atrakcyjni ludzie, spotykają się razem i spędzają świetnie czas i jest tam to piwo i wszystko jest takie wspaniałe... Idźcie do prawdziwego baru. Nie tak to wygląda. Ale w reklamie nie zobaczycie tej dekadencji, złamanych żyć, pijaków.

Problem w tym, że wiecie, że to nieprawda. Wiecie! Jeżelibyście weszli do baru i faktycznie zobaczyli scenę jak z reklamy piwa... Jeżeli po umyciu włosów szamponem nagle znaleźlibyście się w reklamie szamponu, martwilibyście się o swoje zdrowie psychiczne. Wiecie, że to nieprawda, ale to nie ma znaczenia. Sprawia to, że pewne bodźce stają się dla was wyraziste. I kupujecie to piwo. I kupujecie ten szampon. O to właśnie mi chodzi, gdy mówię, że przekonania to nie jedyne, co was napędza. To nas zaprowadziło do pojęcia, do którego obiecywałem powrócić. Będę go używał w sensie technicznym, nie chcę być wulgarny, ale to ważne. To pojęcie _bullshitu_, pochodzące z klasycznego dorobku Harry'ego Frankfurta. Jego esej "O bullshicie" [_O wciskaniu kitu_ - tytuł polski] kończy już dwadzieścia lat. Frankfurta interesuje rozróżnienie pomiędzy mistrzem _bullshitu_ a kłamcą. To nie to samo! Mogą się przenikać. Ktoś może być jednocześnie kłamcą i mistrzem _bullshitu_. Ale mówmy o czystych przypadkach. W jaki sposób działa kłamca? Kłamca polega na waszym przywiązaniu do prawdy. Kłamca mówi do was. Użyję _P_ by oznaczyć pewne stwierdzenie. Kłamca mówi wam _P_, gdy w rzeczywistości prawdą jest, że _nie P_. Jeżeli byłby w stanie przekonać wax, że _P_ jest prawdą, wpłynąłby na wasze zachowanie, bo w pewnym stopniu wasze zachowanie zależy od waszego przywiązania do prawdy. Jeżeli uwierzycie, że _P_, zachowacie się inaczej. Tak działa kłamstwo. Udane kłamstwo jest zależne od ludzkiego przywiązania do prawdy, bo ludziom zależy na kontakcie z rzeczywistością. Nie tak działa _bullshit_! Otóż _bullshit_, w odróżnieniu od kłamstwa, działa poprzez doprowadzenie was do porzucenia zainteresowania i troski o prawdziwość tego, co jest mówione. Gdy ktoś wam opowiada _bullshit_, chce, żeby to, czy dane stwierdzenie jest prawdziwe lub nie, przestało mieć dla was znaczenie. Zamiast tego posługuje się retoryką. Chce was porwać chwytliwością tego, co mówi. Jak reklamodawca. Ważne, co jest wyraźne, co przyciąga waszą uwagę.

Istnieje znany przykład z Simpsonów. Simpsonowie lecą już od tysiąca lat i chyba nadal tak jest. To jest z bardzo dawnego odcinka, w owym czasie wydawało się to absurdalnie śmieszne, ale okazało się niezwykle prorocze. Bo jest to przykład polityczny. W wyborach startuje dwóch kosmitów, którzy przemawiają przed tłumem Amerykanów. I nie chcę tutaj obrażać Amerykanów, ale myślę, że wszyscy wiemy, jak bardzo to, co powiem z powodzeniem się odnosi do bieżącej amerykańskiej polityki. Przemowa wygląda tak. Jeden z kosmitów, o imieniu Kang, mówi: "Moi rodacy Amerykanie, gdy byłem młody, marzyłem o zostaniu piłką bejsbolową. Ale teraz musimy przeć do przodu, naprzód, nie wstecz, w górę, kręcąc batutą ku wolności!" - i wszyscy wiwatują! To bezsensowne, nic nie znaczy! Ale przywołuje młodość, bejsbol, parcie do przodu, pnięcie się ku górze, kręcenie batutą [nieodłączny element amerykańskiej orkiestry marszowej] i wolność. Będąc Amerykanami odczuwalibyście rodzaj podniecenia. To podniecenie wynika z wyrazistości tych wszystkich rzeczy. Są one dla was niezwykle ważne. Utożsamiacie się z nimi i identyfikujecie. Więc porywa was to i wciąga.

Dlaczego _bullshit_ jest ważny? Jak wspominałem na początku, jednym ze sposobów wyrażania kryzysu sensu jest narzekanie na ilość _bullshitu_, którego jest coraz więcej. Rozdzielamy wrażenie istotności i wyrazistość od prawdy. Ale jest jeszcze głębsza przyczyna dlaczego uważam, że jest to szczególnie ważne i z tego samego powodu było ważne dla Sokratesa. Otóż mimo iż używamy takiej metafory, mając na myśli samooszukiwanie się, metafora ta nie jest dobra. Nie da się _okłamywać siebie samego_. To bezsensowne. Psychologowie poznawczy i filozofowie zwracają na to uwagę. Nie możemy wiedzieć, że _nie P_, ale powiedzieć sobie: "Ależ _P_! Ależ _P_!". Problem w tym, że tak naprawdę wiemy, że _nie P_ i mówienie sobie, że jest inaczej niczego nie zmienia. Nie możemy siebie samych okłamywać, bo wiemy jaka jest prawda. Czy właśnie udowodniłem, że samooszukiwanie się jest niemożliwe? Nie, skądże. Spójrzcie, choć nie potrafimy okłamać sami siebie, uważam, że możemy sami sobie wciskać _bullshit_. Dlaczego? Bo kłamstwo zakłada wiarę w przekonania. Będę to uparcie powtarzał. A posiadanie przekonań to nie jest czynność. Nie jest to coś, co bezpośrednio robimy.

Pokażę to wam. Wybierzcie sobie przekonanie, jakie chcielibyście mieć. Chciałbym być przekonany, że wszyscy mnie kochają. Nie uważam tak. Ale bardzo bym chciał. Co więc powinienem zrobić? Po prostu uwierzyć. _Uwierz!_ Teleewangeliści robią coś takiego. Każą ludziom uwierzyć. _Uwierzcie!_ Ale nie potraficie! Możecie mieć nadzieję, że wszyscy was kochają. Możecie sobie życzyć, żeby wszyscy was kochali. Ale gdy wam każę: "Uwierzcie!", nie wiecie co zrobić. Nie na tym polegają przekonania. To nie jest dobrowolne działanie. Nie możemy siebie samych okłamać.

Ale samooszukiwanie się działa na innej zasadzie. Wiecie, co każdy z was potrafi? Wciskać sobie _bullshit_. Jak to możliwe? Otóż potraficie przenosić waszą uwagę. Jeżeli powiem, żebyście zwrócili uwagę na swój palec, możecie to zrobić i możecie również dobrowolnie wybrać przeniesienie uwagi na coś innego. Będziemy o tym szeroko dyskutowali. Uwaga ma dwie charakterystyczne cechy. Możemy skierować swoją uwagę. Przykładowo mogę powiedzieć: "Twój lewy duży palec u nogi!" i nagle poświęcacie mu uwagę. Staje się wyrazisty. Obiekt, na który kierujemy uwagę, staje się wyraźniejszy. Wyróżnia się. Ale wiecie, co jeszcze? Uwagę nie tylko można dobrowolnie na coś skierować, uwagę można przyciągnąć! Gdy słyszycie nagły huk, odwracacie się i przenosicie na niego uwagę. Coś stało się wyraziste i przykuło waszą uwagę. Zatem nie tylko potrafimy kierować naszą uwagą, nasza uwaga może zostać przykuta przez coś, co stało się dla nas wyraziste. A ponieważ jest wyraziste, będzie przykuwało uwagę. A ponieważ poświęcamy temu uwagę, staje się bardziej wyraziste, przez co jeszcze bardziej będzie przykuwało naszą uwagę. Widzicie, co się dzieje? Te dwie rzeczy wzajemnie się napędzają. Poświęcam czemuś uwagę, staje się wyraziste. Staje się wyraziste, przyciąga moją uwagę. Będzie mnie to bardziej przyciągało, a to wszystko kręci się w samoorganizujący się sposób. Gdy wasza uwaga jest na czymś skupiona, wyróżnia się to w znaczący sposób. Wydaje się wam bardzo istotne, a wtedy tracicie zdolność dostrzegania innych rzeczy. Tak się wciska samemu sobie _bullshit_. Wyrazistość i chwytliwość bodźca prześciga jakąkolwiek waszą troskę o to, czy jest prawdziwy lub czy reprezentuje rzeczywistość.

W taki właśnie sposób możemy oszukiwać sami siebie. Widzicie zatem dlaczego Sokrates był tak wrogo nastawiony względem sofistów. Reprezentują dokładne przeciwieństwo Rewolucji Osiowej. Są przeciwieństwem owej racjonalnej wiedzy o sobie samych, owego dążenia ku przezwyciężeniu samooszukiwania się. Sofiści promują _bullshit_, a gdy promuje się _bullshit_ nie tylko wspiera się oszukiwanie innych. Samemu naraża się na samooszukiwanie. Coraz większe jest ryzyko padnięcia ofiarą oszukiwania samego siebie.

## Metoda sokratyczna

Zatem filozofowie przyrody reprezentują "prawdę bez znaczenia", a sofiści ze swoją skłonnością do promowania _bullshitu_ reprezentują "wrażenie istotności rozdzielone od prawdy". Zauważcie, że sofiści posiadają moc przemieniania ludzi, ale oddzielili ją od dochodzenia prawdy. Filozofowie przyrody dają nam wiedzę o faktach, jednak nie robią niczego, by ułatwić przemienienie. Sokrates pragnął obu. Chciał znaleźć ludzi, którzy tak potrafią używać swojej uwagi, by to, co ją przyciąga, pomagało im w dociekaniu prawdy. A odnajdywana przez nich prawda pomagałaby im tak trenować uwagę, by przyciągana była przez rzeczy prawdziwe. Sokrates szukał kogoś, kto potrafi połączyć te dwa mechanizmy w jeden.

Zaczął zatem rozmawiać z ludźmi i przepytywać ich, szalenie ich przy tym frustrując. Sokrates podchodził do ludzi i nawiązywał rozmowę, która mogła przebiegać tak:

- Co tutaj porabiasz? - pyta Sokrates.
- Witaj, chodzę sobie po targu.
- Czemu przyszedłeś na targ?
- Cóź, chciałem coś kupić.
- Czemu robisz zakupy?
- Oj, bo chcę mieć te rzeczy!
- Tylko dlaczego ich pragniesz?
- Bo uczynią mnie szczęśliwym? - I tutaj Sokrates się rozkręca.
- O! Zatem pewnie wiesz, czym jest szczęście!
- Cóż, Sokratesie, szczęście to chyba przyjemność. A te rzeczy dadzą mi przyjemność!
- Ale czy to możliwe, by sprawić sobie przyjemność, ale mimo wszystko znaleźć się w okropnej sytuacji, której naprawdę nie chciałeś?
- Och, chyba tak, Sokratesie, to możliwe!
- Aha! Czyli jednak szczęście to nie tylko przyjemność! Tylko mnie kokietujesz. Powiedz naprawdę, czym jest szczęście!
- Oj, wiesz, to uzyskiwanie tego, co dla nas najważniejsze!
- To oznacza, że musimy mieć wiedzę. Czy jakąkolwiek?
- Nie, tylko tego, co ważne!
- Tego, co jest naprawdę ważne, czy tylko tego, co my uważamy za ważne?
- Myślę, że tego, co jest naprawdę ważne, Sokratesie!
- Dobrze. Czym jest zatem ta wiedza o tym, co jest naprawdę ważne?
- To chyba mądrość, Sokratesie.
- Aha! Zatem aby znaleźć szczęście, należy wpierw pielęgnować mądrość! Powiedz zatem jak ją pielęgnować i czym ona jest!
- Ach...

Wtedy rozmówca wpada w osłupienie. Nieruchomieje. Wpada w stan, w którym nie może już dalej odpowiadać. Wpada w stan zwany _aporią_. Współcześni Sokratesowi porównywali to do użądlenia przez płaszczkę lub ulegnięcia urokowi czarodzieja. Nie wiedzą, co jest grane!

Można na to zareagować mówiąc, że Sokrates jest jedynie sceptykiem. Próbuje pokazać ludziom, że niczego nie wiedzą, bo zależy mu jedynie na pokazaniu, że bogowie mają rację i nikt poza nimi nie posiada żadnej mądrości, itd. To zbytnie uproszczenie. Myślę, że Sokrates jest dużo bardziej wyrafinowany. Sokrates stara się wywołać u rozmówcy olśnienie. W pewnym sensie ucieleśnia Rewolucję Osiową. Stara się sprawić, byśmy zdali sobie sprawę z tego jak dalece wszyscy, mnie włączając, wciskamy sobie nieustannie _bullshit_. Dlaczego? Bo są rzeczy, za którymi pędzimy, są dla nas wyraziste, widzimy je na wyciągnięcie ręki: szczęście, sława! Są dla nas wyraziste, podążamy za nimi, wkładamy w to wysiłek na długo zanim zrozumiemy, dlaczego to robimy. Na długo zanim pojmiemy co się naprawdę dzieje. Nieustannie czynimy się podatnymi na _bullshit_, ponieważ napędzają nas potężne motywy, których wyrazistość dalece przekracza nasze zrozumienie ich prawdy czy ich rzeczywistości. Nieustannie, wszyscy wciskamy sobie _bullshit_.

Rozmowa z Sokratesem prowokuje u ludzi jedną z dwóch reakcji. Jedni się buntują, nie chcą się tego o sobie dowiadywać i złoszczą się na niego. Jednak drudzy doznają olśnienia. Zdają sobie sprawę, że muszą się przemienić. Muszą znaleźć sposób, by to, co jest dla nich istotne szło w parze z tym, co prawdziwe. By jedno wspomagało drugie i na odwrót.

Kiedy Sokrates zorientował się, że ma takie działanie na ludzi, znalazł rozwiązanie swojego dylematu. Zrozumiał jak to możliwe, że bogowie nie kłamali i faktycznie jest najmądrzejszym z ludzi. Oto jego odpowiedź - wiedział, czego nie wie! I wielu z nas pewnie powie: "Ja wiem, gdzie mam braki w wiedzy! Mogę je nawet wymienić!" Nie! Zupełnie nie o to chodzi! On wiedział to w taki sposób, który pozwalał mu bezpośrednio, boleśnie skonfrontować się ze swoją zdolnością do wciskania samemu sobie _bullshitu_. Naprawdę zdać sobie sprawę z tego, czego nie wiemy to móc powiedzieć: "Uganiam się za tą osobą i nie wiem, co się dzieje!", "Pragnę tego i nie wiem, co się dzieje!". O tym mówi Sokrates. Wielu uważa, że to po prostu była konkluzja ze strony Sokratesa: "Wiem, że nic nie wiem". Nie. Nie o to mu chodzi. Sokrates uważał się za posiadacza wiedzy.

## Proces Sokratesa

Ale możecie sobie wyobrazić jak wkurzał innych. Zostaje oddany pod sąd. W starożytnych Atenach to nie państwo aresztuje obywatela, robią to inni obywatele i zaprowadzają go przed sąd. Oskarżonego sadza się przed pięciuset mężczyznami. (Zawsze mężczyznami, pamiętacie? Niezwykle szowinistyczne społeczeństwo.) Oskarżyciel przedstawia swoje racje, oskarżony przedstawia swoje racje, potem sprawa oddana jest pod głosowanie.

Sokratesa ludzie, których wkurzył, oskarżyli o ateizm. (Co nie oznaczało niewiarę w bogów, a nauczanie bogów obcych, bo, jak już wspominałem, Sokrates wierzył w bogów i chciał z nich uczynić przykłady moralne.) Gdy zostaje oddany pod sąd, szybko staje się jasne, że Sokrates zostałby wypuszczony, gdyby zgodził się zaprzestać uprawiania swojej filozofii i wkurzania ludzi wokół siebie. Wtedy wypowiada on sławne zdanie. Jest to świadectwo pewnej głębokiej wiedzy. Mówi: "Nie warto żyć życiem przez nas niepoznanym". Życie, w którym nie wkładamy wysiłku w zjednoczenie podążania za tym, co dla nas ważne z podążaniem za prawdą, jest bezwartościowe. Bo jest to życie, używając naszych słów, przepełnione _bullshitem_, nękane przez samooszukiwanie się i zachowanie prowadzące do samozniszczenia. Zatem Sokrates wie, co czyni życie pełnym sensu. Jest to rodzaj mądrości. Mądrość to dbanie o to, by nasza _maszyneria prawdy_ i nasza _maszyneria istotności_ działały w ścisłym połączeniu, byśmy nie padli ofiarą wciskanego sobie samym _bullshitu_. Sokrates jest znany z uważania się za posiadacza _ta erotika_. Będziemy musieli pomówić o tym później, bo choć nam może się to kojarzyć z erotyką, czyli z seksem, pierwotne słowo _eros_ wcale tego nie oznacza. To znacznie szersze pojęcie w starożytnej Grecji. Sokrates przez _ta erotika_ rozumie "wiedzieć, jak dobrze kochać". Nie w znaczeniu miłości romantycznej. Sokrates twierdzi przez to, że wie, na czym mu powinno zależeć.

Wie, jak połączyć to, na czym mu zależy, co jest dla niego ważne i wyraziste, z tym, co prawdziwe. Przykładowo przyszedł kiedyś na targowisko i oznajmił: "Spójrzcie na to wszystko, czego nie potrzebuję!". Powiedziałby: "Ile czasu spędziłeś tego ranka układając włosy?" "Och, pewnie dwadzieścia minut!". "A ile układając siebie?".

Sokrates wiedział, co znajdować znaczącym, co znajdować ważnym. Wiedział, jak poprawnie odczuwać troskę. Porównywał również siebie samego do położnej. Wiedział, jak zastosować tę troskę i zmysł tego, co nadaje życiu sens - pielęgnowania mądrości - i pomagał wyciągać z ludzi lepszych nich. Pomagał rodzić się ich lepszym "ja". Dlatego porównywał siebie do położnej. To była jego wiedza. Sokrates wiedział, że miłość i rozum powinny iść w parze. Może was zaciekawić, że Frankfurt, o którym wspominałem chwilę temu, napisał książkę o rozumieniu miłości - ["Dlaczego kochamy"](https://lubimyczytac.pl/ksiazka/4816644/dlaczego-kochamy). On też zestawia je razem: rozum i miłość. Rzeczy, które nauczono nas traktować jako przeciwstawne. A dla Sokratesa rozdzielanie ich, co nasza kultura regularnie i wciąż robi, jest jednym z naszych największych błędów. Muszą pozostać współzależne i splecione ze sobą. Musimy mieć racjonalną wiedzę o co powinniśmy się troszczyć.

Sokrates zostaje oddany pod sąd. Jest uznany winnym. Przegrywa niewielką przewagą głosów. Wygląda na to, że powody dla tego były częściowo polityczne, bo wkurzył wielu ludzi u władzy i związał się z ludźmi, którzy okazali się przekupni. Ale przegrywa o włos. W takim wypadku każda ze stron proponuje karę. Oskarżyciele wnoszą o karę śmierci. Że Sokrates powinien zostać zgładzony. Co się dzieje potem jest naprawdę wymowne. Sokrates mówi rzecz następującą. "Uprawianie filozofii wiele mnie kosztowało. Muszę nieustannie pracować, to bardzo wymagające. Nie jestem bogaczem, jestem zależny od innych, narażam się na ataki. To bardzo ryzykowny zawód. Największą karą byłoby pozwolić mi kontynuować uprawianie filozofii, a by uczynić to jeszcze bardziej nieznośnym, państwo powinno dostarczyć mi zakwaterowanie i wyżywienie do końca moich dni!" Jak możecie sobie wyobrazić, teraz wkurzeni są wszyscy i Sokrates, tym razem dużo większą przewagą głosów, zostaje skazany na śmierć. Zauważmy, jak dalece Sokrates przekonany jest, że ma odpowiednią wiedzę o samym sobie. Nie autobiograficzną, ale tego rodzaju, o jakiej mówiłem. Zna zasady swojego działania i wie, jak ćwiczyć je by przemienić się tak, aby zależało mu na właściwych rzeczach i oddalać zagrożenie samooszukiwania się. Do tego stopnia, że jest w stanie oddać za to życie. To poczucie sensu jest dla niego tak ważne, że jest gotów za nie umrzeć.

Z tych powodów Sokrates jest bardzo ciekawą postacią. Ale jeszcze coś powinniśmy o nim wiedzieć. Szamanizm nadal jest w nim obecny. Potrafił stać w tym samym miejscu przez dobę lub nawet dwie, medytując nad swymi myślami. Miał niezwykłą kontrolę nad swoją fizjologią. Potrafił pić dużo nie upijając się. Potrafił stanąć do walki zimą bez butów. Był sławny za swoją dzielność. Posiadał rodzaj boskiego głosu - zawsze, kiedy już miał zrobić coś złego, słyszał w głowie głos podpowiadający mu: "Nie rób tego, Sokratesie!". Zatem w Sokratesie nadal znajdujemy elementy szamanizmu. Pomówimy później o tym jak jego filozofia oraz szamanizm się splatają.

Sokrates miał wielu naśladowców. Jest pewna osoba, która była świadkiem jego procesu, ale nie była obecna przy jego śmierci, gdy wypijał cykutę. I wiecie co? Miałem okazję usiąść w miejscu odpowiadającym prawdopodobnie miejscu, w którym Sokrates był więziony w Atenach. Przynajmniej tak mi powiedziano! Ta osoba, która była obecna przy procesie, ale nie mogła być przy Sokratesie w chwili śmierci z powodu choroby, to Platon. A Platon, jak zapowiadałem, zestawi razem Pitagorasa z Sokratesem i popchnie Rewolucję Osiową w starożytnej Grecji jeszcze dalej.

Dziękuję za poświęcony czas.
