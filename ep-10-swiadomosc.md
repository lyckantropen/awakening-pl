# Odcinek 10: Świadomość

[![Episode 10](http://img.youtube.com/vi/dRzm_wSR1RU/0.jpg)](http://www.youtube.com/watch?v=dRzm_wSR1RU "Episode 10")

Witajcie z powrotem w "Przebudzeniu z Kryzysu Sensu".

## Podsumowanie poprzedniego odcinka

Ostatnim razem rozwijaliśmy temat mindfulness i próbowaliśmy wyjaśnić w jaki sposób mindfulness może doprowadzać do spostrzeżeń. Nie tylko spostrzeżeń na temat konkretnego zagadnienia, ale spostrzeżenie modalne, systematyczną spostrzegawczość, która w pełni przemienia relację agent-arena i przynosi ukojenie niepokoju egzystencjalnego oraz umożliwia poprawę odczuwanego poczucia sensu. Przyglądaliśmy się temu poprzez dobieranie się do maszynerii uwagi i zauważenie, że uwaga angażuje dwa rodzaje "skalowania".

Uwaga angażuje zdolność do dokonywania przesunięć przejrzystość-nieprzejrzystość wraz z rozbijaniem _Gestaltu_ na szczegółowe cechy. To skalowanie w dół - coś, co możemy ulepszyć w drodze medytacji. Ale obejmuje również zdolność do skalowania w górę - przesuwania się od szczegółu do _Gestaltu_ i od przyglądania się czemuś w kierunku patrzenia głęboko w rzeczywistość. Zauważyliśmy, że w medytacji mindfulness ćwiczymy skalowanie w dół, aby rozbić niewłaściwe ujmowanie, a skalowanie w górę ćwiczymy by stworzyć lepsze ujmowanie. Jeżeli moglibyśmy zoptymalizować te dwa procesy ucząc się biegłego przepływania między nimi - dodając aspekt płynności i przepływu, o których już mówiliśmy - wtedy moglibyśmy zoptymalizować naszą zdolność kompleksowej spostrzegawczości. Jeżeli udałoby się nam zejść z tą optymalizacją wgłąb nas - jak w zdarzeniu czystej świadomości - oraz wznieść się wyżej wgłąb rzeczywistości - jak w rezonującym zjednoczeniu - to moglibyśmy uzyskać _pradżnię_, rodzaj niedualności, która mogłaby przemienić całą naszą relację agent-arena, rozproszyć modalne pomieszanie i poprawić poczucie sensu w życiu. _Pradżnia_ to jedno z najpotężniejszych mistycznych doświadczeń, których możemy dostąpić. Daje ono zwiększone poczucie realności, które rzuca wyzwanie, zachęca i dodaje sił ludziom, aby odmienili całe swoje istnienie i doprowadzili do ogromnego wzrostu poczucia sensu w ich życiu.

Mówiliśmy o niedawnym rozwoju nauk kognitywnych w tej dziedzinie, w tym o części mojego własnego dorobku eksperymentalnego, który wydaje się wspierać twierdzenie, że te wyższe stany świadomości mogą przynieść owe przejścia kwantowe, owe radykalne doświadczenia transformatywne.

## Funkcja świadomości

Dzisiaj właśnie o tym chcę opowiedzieć. Chcę poruszyć temat doświadczeń transformatywnych, szczególnie w kontekście naprawdę błyskotliwej i przełomowej pracy, którą wykonała [L. A. Paul w książce "Transformative Experience"](https://oxford.universitypressscholarship.com/view/10.1093/acprof:oso/9780198717959.001.0001/acprof-9780198717959). Ale zanim przejdę do tego, najpierw muszę cofnąć się o krok i kontynuować nieco omawianie odmiennych stanów świadomości. Musimy bardziej rozwinąć co takiego rozumiemy przez "odmienne stany świadomości", co mamy na myśli mówiąc o tego rodzaju transformacji. A to nas prowadzi w kierunku jednego z najtrudniejszych zagadnień w historii. David Chalmers sławnie nazwał to "Trudnym Problemem Świadomości". Artur Schopenhauer nazwał to węzłem do świata. Próbować wyjaśnić świadomość to jak próbować wyjaśnić Boga. To jedno z najtrudniejszych zagadnień. Nie będę się podejmował dokonania tego, ale będę próbował skorzystać ze wspólnych starań moich i Andersona Todda oraz Richarda Wu, które podjęliśmy na rzecz próby zrozumienia przynajmniej niektórych z ważnych funkcji i własności świadomości oraz dlaczego odmienne stany świadomości są tak sprzyjające dla radykalnych doświadczeń transformatywnych.

Jednym ze sposobów dobrania się do tego jest przyjrzenie się dwóm pytaniom, które możemy sobie postawić. Jednym z nich jest: "Czym jest świadomość?". Jak coś takiego jak świadomość wyłania się z mózgu? To pytanie o naturę świadomości, pracuje nad tym szereg badaczy. Możemy także zadać inne pytanie: "Jaką funkcję spełnia świadomość?". Czym świadomość się zajmuje? To nie jest to samo pytanie. Zdziwiłoby was zapewne, że tak naprawdę nie mamy konsensusu naukowego na temat tego, co takiego właściwie świadomość robi. Większość ludzi wie, że świadomość jest tajemnicą. Jednak większość nie zdaje sobie sprawy, że zadanie wykonywane przez świadomość również pozostaje tajemnicą.

Pomyślcie o tym. Lubicie swoją świadomość. Identyfikujecie się z nią. Świadomość to nie jest coś, co znacie w taki sam sposób, w jaki znacie inne rzeczy. Znacie swoją świadomość poprzez bycie świadomymi! Mógłbym was zapytać, jak bardzo jesteście teraz świadomi. Skąd to wiecie? Po prostu jesteście świadomi. A wiemy od Arystotelesa i z jego teorii zgodności, że wiedzieć i być to to samo! Partycypujecie we własnej świadomości. A czy bylibyście w stanie ją oddać za cokolwiek? Gdybym wam powiedział: "Możecie mieć nieograniczoną władzę i bogactwo. Jedynym, co musicie poświęcić, jest świadomość tego faktu!". Bierzecie? Oczywiście, że nie.

No ale czym się ta świadomość zajmuje? Powiecie: "Czy to nie oczywiste?". Nie! Wcale nie. Bo potraficie wykonywać i w istocie większość z waszych czynności wykonujecie nieświadomie. Nie posiadam świadomego poznania (choć posiadam pewne naukowe zrozumienie) tego, co mój mózg robi, co pozwala mi generować mowę. A wy? Nie! To skomplikowany, rozbudowany proces, którego nadal nie potrafimy dobrze nauczyć sztucznej inteligencji. I dzieje się on prawie zupełnie nieświadomie. No to po co mi świadomość? Co ona robi?

Mamy zatem dwa ważne pytania: jak coś tak tajemniczego i dziwnego wyłania się z materii (pytanie o naturę) oraz czym się to coś zajmuje (pytanie o funkcję). Ponownie, nie zamierzam ośmielać się próbować udzielić wyczerpującej odpowiedzi na te pytania. Nie potrzebuję tych odpowiedzi do osiągnięcia moich celów, ponieważ nie próbuję rozwiązać trudnego problemu świadomości. Próbuję rozwiązać trudny problem sensu. Jeden trudny problem na raz, proszę. Ale chciałbym pokazać wam, jak zbieżność przedsięwzięć naukowych, biorąc pod uwagę niektóre z najlepszych osiągnięć w dziedzinie świadomości, wskazuje na możliwą odpowiedź na pytanie, dlaczego odmienne stany świadomości są dla nas tak cenne.

Zacznijmy od jednego z najlepszych opisów funkcji, jaką pełni świadomość - teorii _globalnej przestrzeni roboczej_. Koncepcja ta mówi, że nasza świadomość funkcjonuje na podobnej zasadzie jak pulpit komputera. Mamy na tym komputerze wszystkie nasze pliki, które możemy aktywować jeden lub wiele plików naraz, wydobywając tę informację na pulpit i pracować na niej, pozwalając poszczególnym aktywnym informacjom oddziaływać na siebie. Następnie możemy rozpowszechnić efekty tej pracy, zmiany, które wprowadziliśmy, do pozostałych plików. Tak działa pulpit, tak go używamy. Gdzie leży analogia? Otóż te nieaktywne pliki to całe nasze nieświadome przetwarzanie w naszym mózgu, z którego możemy coś wyłowić i wydobyć do pewnej przestrzeni - czegoś w rodzaju pamięci roboczej - aktywować to, aby części informacji mogły ze sobą wchodzić w interakcje, a następnie rozprowadzić efekty do pozostałych, nieaktywnych plików.

Czemu mielibyśmy chcieć robić coś takiego? A jak korzystamy z komputera? Nie chcemy przecież mieć wszystkich plików aktywnych naraz, bo to byłaby katastrofa. Chcemy mieć możliwość - i zauważcie, co tu zachodzi - wybierania pewnych fragmentów informacji, które są istotne, zbierania je razem, przetwarzania je w jakiś istotny sposób, a następnie rozpowszechniania potrzebnych zmian. Zatem teoria globalnej przestrzeni roboczej mówi - i zdobywa na to mnóstwo dowodów empirycznych - że taka jest funkcja świadomości.

## Problem ujęcia i realizacja istotności

Zgoda, to bardzo ogólne. Zatem przyjrzyjmy się bardziej szczegółowo. To teoria przypisywana Baarsowi, następnie ukazała się [praca Shanahana i Baarsa](https://www.sciencedirect.com/science/article/abs/pii/S0010027704002288), w której starali się odpowiedzieć konkretnie na pytanie, czym jest cały ten "komputer"? Baars później opublikował jeszcze bardziej szczegółową próbę odpowiedzi na to pytanie w [Cambridge Handbook of Consciousness](http://perpus.univpancasila.ac.id/repository/EBUPT181231.pdf#page=195). Teoria sprowadza się do koncepcji, że architektura tego "komputera" (pliki wraz z pulpitem) pomaga w rozwiązaniu czegoś, co zwane jest "problemem ujęcia" [ang. "frame problem", w literaturze tłumaczone jako "problem ramy", ale moim zdaniem "problem ujęcia" lepiej oddaje jego istotę - przyp. tłum.]. Dużo później będę szczegółowo omawiał czym sam problem ujęcia jest, wrócimy do tego. Ale chodzi mniej więcej o to - ten system pomaga nam nacelować się na istotne informacje. A to jest niezwykle ważne, ponieważ istnieją trzy obszary, w których jest to ogromnym problemem.

### Trzy obszary "problemu ujęcia"

1. Pierwszym z nich jest ogrom informacji dostępnej przez cały czas. Będziemy musieli do tego później wrócić, ale technicznie, matematycznie ilość informacji obecnej w dowolnym pokoju jest astronomicznie ogromna, a my nie potrafimy skorzystać z niej całej. Bylibyśmy przytłoczeni. Zatem częściowo muszę z całej tej informacji wybierać tę, z której zrobię użytek.

2. Drugi to ogromna ilość informacji w mojej pamięci. Przytłaczająca! Jest rozległa zarówno w objętości jak i liczbie wzajemnych połączeń. Muszę w jakiś sposób dokonywać selekcji.

3. Trzeci to konieczność składania części informacji ze sobą, a możliwości ich składania - połączeń między informacjami ze środowiska a informacjami z mojej pamięci - jest jeszcze więcej. Nieprzebranie i przytłaczająco wiele. Później podam na to argumenty matematyczne. Póki co wystarczy rozumienie intuicyjne.

Zatem świadomość pomaga rozwiązywać te problemy. Pomaga nacelować się na istotne informacje. Zbiera razem istotne informacje ze środowiska, istotne informacje z umysłu oraz istotne informacje, które pozwolą poskładać te fragmenty informacji ze sobą w sposób, jakiego potrzebujemy. Tak jak robimy to obsługując komputer. Przeszukujemy pamięć, wybieramy to, co istotne, wydobywamy to na pulpit, składamy to wszystko razem w istotny sposób, a następnie robimy użytek z efektów w istotny sposób. Ale nie wolno nam użyć homunkularnego wyjaśnienia! Nie ma małego człowieczka biegającego w środku! Tego wszystkiego, w sposób samozorganizowany, dokonuje nasza świadomość. To pomaga wyjaśnić dlaczego świadomość jest tak ściśle powiązana z pamięcią roboczą, a pamięć robocza jest ściśle powiązana z inteligencją.

Podstawową funkcją świadomości wydaje się pomoc w _realizacji istotności_ - uświadamianiu sobie, realizowaniu i wprowadzaniu w czyn ["Realizacja istotności" to "relevance realization" - autorska koncepcja Johna. Podobnie jak inne jego określenia, korzysta ona z gry słów, w dodatku w obu słowach składowych. "Realize" może być rozumiane zarówno jako "urzeczywistnianie" oraz jako "zdawanie sobie sprawy", "relevance" to słowo bez bezpośredniego tłumaczenia na język polski, najczęściej tłumaczone jako "istotność", ale dość często używa się formy przymiotnikowej "relevant", która oznacza nie tyle "istotny" co "odpowiedni do sytuacji". O tych wszystkich znaczeniach trzeba pamiętać, mimo iż używane będzie tłumaczenie "istotny".]. Pomaga w zdawaniu sobie sprawy z istotnych informacji. Wrócimy do omawiania tego głębiej. Istnieje bardziej neuronaukowe i psychologiczne ujęcie, którego autorami są [Bor i Seth](https://www.frontiersin.org/articles/10.3389/fpsyg.2012.00063/full). Gdy prowadzić pomiary na osobach świadomych, zdaje się to korelować z pewnymi rodzajami aktywności w mózgu. Jakiej aktywności? Otóż takiej, która zdaje się brać udział w rozbijaniu informacji na kawałki lub jej restrukturyzacji, podobnie jak przy spostrzeżeniu. Już to poruszałem. To owa zdolność manipulowania uwagą umożliwiająca spostrzeżenia. Bor i Seth argumentują, że to jest jedna z kluczowych funkcji świadomości. A czym się ona zajmuje? Tym, co poruszyłem przed chwilą. Model Bora i Setha mówi po prostu, że zadaniem świadomości jest dostarczanie nam dynamicznego ulepszania naszej zdolności do nacelowania się na istotne informacje - _realizacja istotności_.

## Teoria zintegrowanej informacji

Jedną z najbardziej znanych obecnie teorii natury świadomości jest teoria Tononiego zwana ["Teorią zintegrowanej informacji"](http://integratedinformationtheory.org). Co prawda jego teoria nie traktuje o funkcji świadomości, lecz o jej naturze, niemniej jednak oczywiście Tononi wyprowadził z niej pewien opis tej funkcji. Czym jest według niego świadomość? Świadomość jest stopniem w jakim mocno zintegrowane są ze sobą części informacji. Kryje się ona w tym, jak bardzo jakaś część informacji w naszym mózgu jest przyczynowo zależna od, łączy się z i wpływa na inne części informacji w naszym mózgu. Im ściślejsze to połączenie, im potężniejsze przetwarzanie, tym bardziej ten _kompleks_ - jak to nazywa, gdyż właściwie chodzi tu o kompleksyfikację (skomplikowanie) informacji - będzie umożliwiał świadomość. Możnaby go jednak dalej zapytać, czym ta świadomość jest, dlaczego jeżeli _to właśnie_ mogłoby stanowić świadomość, to dlaczego wykonuje ona tę gigantyczną kompleksyfikację informacji? Otóż proponuje on coś w rodzaju testu Turinga na świadomość. Powiada, że można przetestować w jakim stopniu świadomy jest układ poprzez pokazywanie mu nietypowych obrazów i nakazywanie mu określenia czy te obrazy mają sens. Pomyślcie o tym w ten sposób - gdy dokonuję kompleksyfikacji, gdy wykonują ową niezwykle dynamiczną integrację informacji, to w istocie odzwierciedla to, jak dobrze jestem w stanie wychwytywać wzorce w świecie, dostrzegać sens w świecie! Przyczyną dla której wykonuję integrację informacji jest właśnie moje staranie, jak tylko potrafię, śledzenia złożoności świata.

Jaka zatem jest główna funkcja świadomości? Cóż, główną funkcją zintegrowanej informacji jest pozwolenie nam na rozstrzygnięcie, czy części informacji są istotne wobec siebie nawzajem i czy są istotne dla nas. Ostrożnie - nie mówię, że każdy przypadek _realizacji istotności_ jest świadomością! Próbuję przekonywać, że świadomość wydaje się być sposobem w jaki możemy skoordynować uwagę i inne powiązane mechanizmy przytomności tak, by zoptymalizować jak w sposób możliwie spostrzegawczy możemy rozumieć świat. Dlatego zatem świadomość jest potrzebna w skomplikowanych sytuacjach, które wymagają spostrzegawczości. W sytuacjach i zagadnieniach wysoce nietypowych i wymagających. To dlatego potrafimy zredukować udział świadomości, gdy zagadnienie jest już dobrze określone - nie jest wysoce nietypowe, nie wymaga spostrzeżeń.

Nie mam pojęcia, czy to wyczerpujący opis funkcji świadomości, ale wyjaśnia coś, co już zauważyliśmy. W momencie spostrzeżenia doświadczamy błysku. To jakbyśmy doznawali nagłego rozjaśnienia świadomości. Tłumaczy to, dlaczego moglibyśmy chcieć zmienić swój stan świadomości, ponieważ zmieniając stan świadomości zmieniam to, co znajduję istotnym i w jakim stopniu jest to dla mnie wyraziste.

## Dynamika świadomości i afordancje

Poskładajmy to wszystko razem - mechanizmy uwagi, płynność, przepływ, wyrazistość. Możemy to zebrać w zjawisko nazwane przez [Matsona](https://philpapers.org/rec/MATS-10) _przymierzaniem_ [ang. sizing up]. Według niego świadomość po części zajmuje się tworzeniem i prezentowaniem nam _krajobrazu wyrazistości_. Co to znaczy dla nas? Po pierwsze dokonuję wyboru spośród wszystkiego, z czego mógłbym wybierać. I mówiąc "wybieram" nie mam na myśli _mnie_, mam na myśli _moją świadomość_. Wyłuskuję pewne cechy - nie jestem w stanie zwracać uwagi na każdą informację zawartą w tym pokoju - nie da się, jest ich zbyt dużo! Ale niektóre z nich wyłuskuję. Następnie mając już powybierane pewne cechy, zaczynam je priorytetyzować i wydobywać niektóre z nich na pierwszy plan. Przykładowo mam nadzieję, że w trakcie tego wykładu ja jestem wysunięty na pierwszy plan, a reszta jest tłem. Oczywiście już widzieliśmy jak działa to w obie strony - pamiętamy dyskusję o przechodzeniu między "patrzeniem przez" a "patrzeniem na". Patrzę na _to, przez co patrzę_, wyłuskuję jego cechy, wydobywam je na pierwszy plan, a następnie składam z nich _Gestalt_. Używam cech jako detali składając je w jeden obraz. Tworzę coś w rodzaju rysunku, konfigurując cechy ze sobą _obrysowuję_ _Gestalt_ - sprawiam, że staje się dla mnie bardziej wydatny, bardziej wyrazisty, a zarazem nadaję mu rysy.

![Dynamika ujmowania](images/ep-10-dynamika-ujmowania.svg)

Przypuśćmy zatem, że widzę filiżankę. Wyłuskuję jej cechy, niektóre z nich wychodzą na pierwszy plan, następnie obrysowuję ją. Obrysowywanie wpływa również na powrót na wyłuskiwanie cech. Następnie oczywiście tworzę pewne ujęcie filiżanki. Ujmuję zagadnienia - o tym mówiliśmy przez cały czas. To wszystko składa się zatem na bardzo złożony układ dynamiczny, który tutaj działa.

Czyli właśnie teraz wasza świadomość rozkłada przed wami krajobraz wyrazistości. Niektóre rzeczy wznoszą się ponad niezrozumienie jako cechy, które wysuwają się na pierwszy plan i tworzą rysunek. Następnie ujmujecie te rysunki w zagadnienia, lecz to wszystko się przesuwa razem z waszą uwagą. Z chwili na chwilę inne rzeczy stają się wyraziste, a wam przedstawiany jest wysoce wypukły, dynamicznie płynący krajobraz wyrazistości. To właśnie tak jest być tu i teraz.

Ale dzieje się coś więcej, prawda? Uzyskuję krajobraz wyrazistości, a moje zagadnienie ujęte jest wokół filiżanki, ale nie jestem całkowicie pewny, więc "poruszam się" dookoła. Staram się znaleźć w optymalnym "położeniu". Jeżeli znajdę się zbyt "blisko", stracę zbyt wiele z _Gestaltu_, a gdy odsunę się zbyt "daleko", będę widział całość, ale bez szczegółów. Muszę dotrzeć do właściwego miejsca, z którego będę mógł, zarówno metaforycznie jak i dosłownie, wykonać coś, co Merlau-Ponty nazwał _optymalnym chwytem_. Czyli optymalizując między _Gestaltem_ a szczegółem, pomiędzy "patrzeniem poprzez" a "patrzeniem na", poruszam się w ramach tego procesu przymierzania. Używam mojego krajobrazu wyrazistości, by złapać rzeczy w optymalny chwyt. Optymalny - nie "maksymalny". "Chwyt" jest rozumiany jako metafora. Chodzi o kontakt, kontakt interakcjonalny.

Jak możemy zrozumieć, co jest osiągane przez ten optymalny chwyt? Otóż gdy przedstawiany mi jest ów krajobraz wyrazistości, a ja dokonam dopasowania, otwiera się _afordancja_ [ang. afford - umożliwić, móc sobie na coś pozwolić]. Czym jest afordancja? Ta koncepcja wywodzi się od [Gibsona](https://www.taylorfrancis.com/books/mono/10.4324/9781315740218/ecological-approach-visual-perception-james-gibson), który postrzeganie wizualnie rozumiał jako proces aktywnego tworzenia krajobrazu. Filiżanka jest dla mnie "uchwytna". To nie jest właściwość filiżanki, bo nie jest uchwytna dla modliszki. Nie jest to też właściwość mojej dłoni, bo dłoń nie może chwytać dowolnych przedmiotów. Afordancja aranżuje relację koordynacji pomiędzy ograniczeniami przedmiotu a ograniczeniami mojej dłoni tak, że mogę z tym czymś wejść w interakcję. Jest to zatem sposób współidentyfikacji. Filiżanka stała się dla mnie wyrazista, mogę wykonać na niej optymalny chwyt tak, że mogę tworzyć afordancje. Czyli przedstawia się ona mnie, a ja dopasowuję się do niej - dzięki temu jest dla mnie uchwytna. A to dokładnie argument Gibsona - my nie widzimy tak naprawdę kolorów i kształtów. Widzimy afordancje. Ta podłoga nadaje się do chodzenia. Ten stół to miejsce, gdzie mogę coś postawić. Ten przedmiot daje się przesuwać.

Widzicie? Otrzymujemy podstawy - krajobraz wyrazistości pozwala nam na kontakt i wchodzimy w proces optymalnego chwytania, a optymalny chwyt powoduje generowanie afordancji tak, że zachodzi współidentyfikacja agenta i areny. Jestem _chwytaczem_, to jest _uchwytne_. Przedstawiam siebie temu czemuś, a to przedstawia się mnie. Zatem świadomość ustanawia krajobraz wyrazistości, ale w ramach niego wykonujemy proces przymierzania, którego wynikiem jest _krajobraz obecności_. Cała sieć afordancji jest nam przedstawiana. Ale to nie wystarcza. Pamiętacie dyskusję o przepływie? Musimy być w stanie śledzić różnice między wzorcami korelacyjnymi a wzorcami przyczynowo-skutkowymi. W miarę wchodzenia w interakcje ze światem nasz mózg wychwytuje wzorce przyczynowe jako odrębne do zwyczajnie korelacyjnych. To jest _krajobraz głębi_. To nasza zdolność wyciągania wniosków. Obserwujemy to u dzieci. Jak dam dwulatkowi łyżkę, będzie ją upuszczał na ziemię, podnosił znowu i walił nią we wszystko dookoła. I tak w kółko. Po co? Bo próbuje wykorzystać swój krajobraz wyrazistości do tworzenia afordancji. Łyżka jest "trzymalna", "rzucalna" i "upuszczalna".

![Krajobrazy świadomości](images/ep-10-krajobrazy.svg)

Dlaczego dwulatek tak się zachowuje? Dlaczego wciąż chwyta łyżkę, rzuca nią i upuszcza? Bo próbuje wywnioskować wzorce przyczynowo-skutkowe z nią związane! Transformuje krajobraz wyrazistości w krajobraz obecności, a to z kolei w krajobraz głębi. Otrzymuje rodzaj głębokiego zrozumienia łyżki - nie poprzez słowa, ale poprzez interakcje. To właśnie wykonuje dla nas świadomość. Robi to właśnie teraz. Wszystko to jest po to, by świadomość mogła nam pomóc nacelować się na istotne informacje. Tworzy ten bogaty krajobraz wyrazistości, abyśmy pewne rzeczy widzieli jako bardziej wydatne, a niektóre mniej. I ten krajobraz nieustannie, dynamicznie się zmienia. A wewnątrz tego krajobrazu powstaje krajobraz obecności, w którym zachodzi współidentyfikacja pomiędzy nami a tym, co wyraziste oraz wzajemne sprzężenie w relację agent-arena. Świadomość także prezentuje nam afordancje. To wszystko jest dynamiczne, bo te afordancje nieustannie się zmieniają. Z kolei to wszystko umożliwia nam śledzenie wzorców przyczynowo-skutkowych, wchodzenie w głębszy kontakt z wnętrznościami świata. Tego dokonuje świadomość.

Zatem odmieniając świadomość, odmieniam całą tę maszynerię. Transformuję mój krajobraz wyrazistości, mój krajobraz obecności, mój krajobraz głębi. Wzorce, które śledzę, rodzaj agenta, jakim mogę być, rodzaj areny, w której mogę się znaleźć - wszystko to zostaje radykalnie odmienione. I nie będę miał jedynie błysku spostrzeżenia, jak w zadaniu z dziewięcioma punktami - doznam spostrzeżenia systematycznego. Spójrzcie. Odmienny stan świadomości to nie spostrzeżenie _w ramach_ świadomości, to spostrzeżenie _na temat_ świadomości. To gwałtowna transformacja wszystkich naszych krajobrazów, nie tylko w ramach jakiegoś konkretnego zagadnienia. Spróbuję pokazać, co rozumiem przez _systematyczne spostrzeżenie_.

## Systematyczne spostrzeżenie

Odwołamy się do psychologii rozwojowej, do przełomowego dorobku Piageta. Podchwycimy niektóre z metafor na temat mądrości, które do tej pory wypracowaliśmy. Do tej pory doszliśmy do dwóch: "mądrość jest jak oświecenie" oraz "mądrość jest jak przebudzenie". Oto następna: "kim dla dziecka jest dorosły, tym dla dorosłego jest mędrzec". Mądrość jest jak dorastanie. Dobrze zatem, rozwińmy pierwszą część tej metafory. Sadzamy przy stole czterolatka i robimy rzecz następującą. Odliczamy pięć cukierków - "raz, dwa, trzy, cztery, pięć":

![Psychologia rozwojowa](images/ep-10-cukierki-1.svg)

Potrzebny jest do tego czterolatek, bo czterolatki potrafią liczyć i rozumieją, że pięć to więcej niż cztery, a mniej niż sześć. Odliczamy pięć cukierków, a następnie odliczamy następne pięć - "raz, dwa, trzy, cztery, pięć":

![Psychologia rozwojowa](images/ep-10-cukierki-2.svg)

Pokazujemy dziecku te dwa rzędy i pytamy: "Który rząd cukierków wolisz?". Okazuje się - a odliczaliśmy na głos, dziecko wie, że w obu rzędach jest pięć! - że powtarzalnie i z pewnością siebie wybierze drugi rząd. I tu jest pies pogrzebany. Wszystkie czterolatki tak robią, a ten błąd jest powiązany z całą masą innych błędów, które popełniają. To nie tylko jeden rodzaj błędu!

Oto dlaczego Piaget był naprawdę wybitnym naukowcem, dlaczego stał się przełomową postacią w naszym rozumieniu rozwoju. (Wróćcie pamięcią do Arystotelesa i tego, co mówił o rozwoju!) Otóż już przed Piagetem robiło się mnóstwo różnych badań nad ilorazem inteligencji. Badania nad dziećmi wykonywano już od dłuższego czasu. A błędy odrzucano jako śmieci, bo zwracano uwagę na to, co dzieci były w stanie zrobić dobrze. "Och tak! Sukces!" - i dołóżmy jeszcze do tego protestancki etos pracy. Ale Piaget doznał olśnienia i zadał pytanie: "A co jeśli błędy układają się we wzorzec?". Jeżeli błędy są systematyczne, a nie losowe, oznaczałoby to, że istnieją ograniczenia działające na zdolnościach poznawczych dziecka. (Przypomnijcie sobie znów Arystotelesa, ograniczenia i biologię. A Piaget był biologiem!) I być może moglibyśmy zrozumieć rozwój jako zmianę ograniczeń, które kształtują sensomotoryczną interakcję dziecka ze światem! I faktycznie Piaget odkrył, że błędy są systematyczne. Wszystkie dzieci popełniają ten sam rodzaj błędów oraz całą masę innych, powiązanych. Istnieje cały system tych błędów. A to wskazuje na jakiś pierwotny zestaw ograniczeń.

O co tu chodzi? Co z tymi cukierkami? Dlaczego dziecko wybiera dolny rząd? Bo on zajmuje więcej miejsca. Pomyślcie o wszystkim, co tutaj poruszaliśmy: ta zmienna - rozciągłość przestrzenna - jest dla dziecka _nadwyrazista_. Jego krajobraz wyrazistości wychwytuje tylko to. Oczywiście wy - mam nadzieję - nie wpadacie w tę pułapkę, bo wychwytujecie także inną zmienną w tym samym czasie. Mianowicie wyrazisty staje się dla was fakt, że ta dodatkowa przestrzeń nie jest zajęta przez cukierki, a przez to jest jaka? _Nieistotna_. Ale dziecko tego nie dostrzega. Jego krajobraz wyrazistości nie _przymierza się_ do tego faktu. Zatem nie posiada ono tych samych afordancji, co wy. Zauważcie teraz jedno - jesteście w stanie przejrzeć tę iluzję, bo wasz krajobraz wyrazistości został wytrenowany do zwracania uwagi na tych kilka zmiennych w tym samym czasie. To jak przymierzacie się do rzeczy, integrujecie je razem w uwadze, oznacza, że nie wpadacie w tę pułapkę. Po części staliście się mądrzejsi od dziecka, nie dajecie się zwieść iluzji dlatego, że wyćwiczyliście swój krajobraz wyrazistości tak, by nacelowywał was na istotne informacje w istotny sposób. Pomyślcie jednak o _nadwyrazistości_. Przypomnijcie sobie, co mówiliśmy o wyrazistości i jak może ona wyzwolić _bullshit_ i samooszukiwanie się. Jeżelibym mógł zmienić mój krajobraz wyrazistości, nie dawałbym się zwieść iluzji i nie postępowałbym niemądrze.

A teraz coś, co chciałbym, żebyście zrozumieli. Przyjmijmy, że dziecko popełnia jakąś grupę błędów. Te błędy tworzą system. Dziecko musi jakoś radzić sobie z faktem, że jego krajobraz wyrazistości nie został odpowiednio ukształtowany. Może zatem dokonać spostrzeżenia w jednostkowym zagadnieniu, ale nie ma to tak naprawdę znaczenia, bo nadal będzie zblokowane w pozostałych. Nadal będzie zamknięte w pewnym etapie rozwoju. Jednak co gdyby - to koncepcja którą rozwijam wspólnie z Juensugnem Kimem - nie dokonywać jedynie pojedynczego spostrzeżenia? Co gdyby spostrzeżenie było systematyczne? Spostrzeżenie, który zmienia cały ten system błędów. Nie tylko w ramach świadomości, ale na jej temat, w ramach którego odmieniamy nasz krajobraz wyrazistości zamiast jedynie odmieniać ujmowanie konkretnego problemu.

Tego właśnie dokonuje dziecko, rozwijając się. Faktycznie odmienia swój krajobraz wyrazistości tak, że cały ten system błędów rozpada się, a dziecko zaczyna widzieć rzeczywistość poza iluzją. Powinniście teraz pomyśleć o czymś, a ja już to powiedziałem. Czy udało się wam wytrenować krajobraz wyrazistości tak, aby nie dawać się zwieść systematycznej iluzji czterolatka? Tak? Tak! Ale wiecie co? Dajecie się zwieść wielu systematycznym iluzjom, których nie jesteście świadomi, bo możecie się stać ich świadomi tylko wtedy, jeżeli przetransformujecie swój krajobraz wyrazistości, swój krajobraz obecności i swój krajobraz głębi, aby odkryć co jest tak właściwie istotne, w sposób systematyczny. Nie tu i ówdzie. Wszyscy potrafią spostrzec coś tu i ówdzie! Ale co to znaczy, posiadać zdolność systematycznego doskonalenia swojej spostrzegawczości? To znaczy być mądrym.

![Rozwój mędrca](images/ep-10-rozwoj-medrca.svg)

Jeżeli wyrazistość systematycznie śledzi dogłębnie obecność tak, że możecie mądrze nacelowywać się na istotne informacje i nadawać życiu większy sens, wtedy dysponujecie _krajobrazem znaczenia_. On chroni was przed _bullshitem_. Pozwala widzieć rzeczywistość poza iluzją i sprawia, że rzeczy jawią się wam jako bardziej obecne. Daje wam pełniejszy, płynniejszy związek z rzeczywistością.

Odmienne stany świadomości mają dokładnie taki potencjał. Pozwalają doznać spostrzeżenia na temat świadomości. Mają także potencjał odwrotny. Mają potencjał spieprzyć nasz krajobraz wyrazistości i uczynienia nas jeszcze bardziej podatnymi na _bullshit_, bardziej podatnymi na samooszukiwanie się. To dlatego większość z nich podlega odrzuceniu jako iluzoryczne. Jednak dlaczego w wypadku niektórych jest odwrotnie? Dlaczego niektóre odmienne stany świadomości odczuwamy jako zmianę rozwojową? Czujemy że nagle wszystko ma sens, że widzimy rzeczywistość poza iluzją w sposób, jaki nie potrafiliśmy wcześniej. Dlaczego odmienny stan jest tak "prawdziwy" ("prawdziwie prawdziwy" - jak sobie upodobał określać to Platon), a nasza codzienna rzeczywistość jest "prawdziwa" mniej? Dlaczego czujemy się podobnie jak po przebudzeniu? Że dorośliśmy względem naszej poprzedniej formy, która teraz jawi nam się jako dzieciństwo? Co się tutaj dzieje?

## Ontonormatywność wyższych stanów świadomości

Postarajmy się teraz postawić problem jasno, bo jasne postawienie problemu to połowa sukcesu. Formułowanie zagadnienia w odpowiedni sposób to znaczna część starań o jego rozwiązanie. Wiemy zatem, że wielu ludzi doświadcza, jak wspomniałem, owych wyższych stanów świadomości. Pomówimy niebawem o profilu fenomenologicznym tych doświadczeń, ale w sposób powtarzalny charakterystyczne dla tych stanów jest, że ludzie znajdują je "prawdziwie prawdziwymi" i to w obu kierunkach na osi agent-arena, bo powiedzą: "Taki świat jest naprawdę!", ale także: "Taki naprawdę jestem!". Tak dalece się z tym identyfikują, że są gotowi odmienić swoje codzienne doświadczenie, aby lepiej współbrzmiało z tą zwiększoną realnością. Występuje tutaj zatem obustronne _bogactwo_, wzajemne bogactwo realności, które ma miejsce w tych wyższych stanach świadomości. I jest ono normatywne - domaga się zmian! Rzuca ludziom wyzwanie do zmiany. Podpina się pod platońskie metanapędy - ku pełni istnienia, ku prawdziwym ja oraz ku pełni kontaktu z rzeczywistością. Włącza je, a my zaczynamy czuć taką potrzebę. Musimy to mieć, musimy tego spróbować! Jesteśmy gotowi wszystko przetransformować, aby wrócić do tego "prawdziwie prawdziwego" świata i tego "prawdziwie prawdziwego" ja.

Nazywam to zagadnieniem _ontonormatywności_. Pamiętacie pewnie, że ontologia zadaje pytania o strukturę rzeczywistości. Normatywność oznacza, że przedstawiany jest nam jakiś standard, według którego powinniśmy stawać się lepsi, doskonalić się. Zatem te wyższe stany świadomości są odbierane jako "wyższe" właśnie dlatego, że stawiają nam wymagania, abyśmy się zmienili, bo demonstrują nam większe poczucie realności i uruchamiają te platońskie metanapędy.

Jak już wspominałem, te stany mają znaczenie historyczne i są wszechobecne. Polecam książkę Taylora ["Waking From Sleep"](https://www.stevenmtaylor.com/books/waking-from-sleep/). Taylor przeprowadził około stu pięćdziesięciu wywiadów, wiele z nich można w tej książce przeczytać. Przedstawia on wiele pierwszoosobowych opowieści tych ludzi o ich doświadczeniach. Możecie też zajrzeć do książki Newberga ["How Enlightenment Changes Your Brain"](http://www.andrewnewberg.com/books/how-enlightenment-changes-your-brain). Newberg z kolei przeprowadził w 2016 badanie online na piętnastu tysiącach ludzi. Jak wspomniałem, istnieje szereg tego typu badań nad tego typu doświadczeniami. Doświadczenia te różnią się intensywnością, ale konkluzja jest taka, że około 30% do 40% populacji miało z nimi styczność.

Musimy zatem traktować te zjawiska poważnie. Wiemy na przykład z [badań wykonanych przez pracownię Griffithsa](https://link.springer.com/article/10.1007/s00213-006-0457-5), co zachodzi w części doświadczeń psychodelicznych. W pewnym podzbiorze wszystkich przeżyć psychodelicznych część osób doświadcza przeżyć mistycznych, a dla części z nich te przeżycia są głęboko transformatywne. Wyzwalają ów rodzaj _skoku kwantowego_.

Jednak czemu ontonormatywność wyższych stanów świadomości jest problematyczna? Oto dlaczego. Transformacja, która zachodzi w wyniku doświadczenia wyższego stanu świadomości jest napędzana tym samym przekonaniem, które jest jego rezultatem! Ludzie twierdzą, że dokonują zmian w życiu, właśnie dlatego, że mieli pewne doświadczenie, które odebrali jako bardziej rzeczywiste i muszą pozostać w kontakcie z tą rzeczywistością. Jedynie tak są w stanie tę transformację uzasadnić. Przepraszam za to, co powiem - nie chcę być redukcjonistą i pragnę zachować pełny szacunek - ale wszystkie te tradycje: buddyzm, daoizm, Vedanta, centralne aspekty judaizmu i tradycje mistyczne w chrześcijaństwie, sprowadzają się do jednego stwierdzenia. "Doświadczyłem wyższego stanu świadomości i to wszystko uzasadnia. Tłumaczy i motywuje zmiany, przez które przeszedłem." Dlaczego to problematyczne? Bo, jak już wspominałem, kontrastuje to z tym, jak traktujemy większość odmiennych stanów świadomości. Zapadamy w sen, powracamy z niego i mówimy, że to nie było prawdziwe. Wchodzimy w wyższy stan świadomości, powracamy z niego i mówimy, że to było bardziej prawdziwe, a ten świat jest mniej prawdziwy!

Pozwólcie, że postaram się wyłożyć ten problem dokładniej. Dlaczego odrzucamy śnienie jako nieprawdziwe? A przecież gdy śnimy, wydaje się to realne! Ponieważ gdy się budzimy te wzorce, te rzeczy, które działy się w naszych snach, nie tworzą spójnej całości z resztą naszego życia. Posiadamy pewien ogólny, spójny obraz naszego życia, który jest zrozumiały. Przypomnijcie sobie Platona! Ten ogólny obraz nadaje najwięcej sensu największej części naszego doświadczenia, a jeżeli Platon miał rację, to im bardziej coś jest zrozumiałe, tym bardziej jest rzeczywiste. Ten obraz jest bardziej zrozumiały - jest bardziej realny. Sen jest przedziwny, nie pasuje do reszty. Ergo - jest mniej realny!

Zatem realność to coś w rodzaju wzorca zrozumiałości o najszerszym zakresie. Szeroka i bogata spójność treści. Nadaje sens większości naszych doświadczeń. Składa w jedno wszystkie nasze przekonania, wspomnienia, itd. Ale zobaczcie, co się dzieje w wyższym stanie świadomości. Jest dokładnie odwrotnie! Doświadczenie jest pojedyncze, nie współgra ono z resztą naszego życia, a wręcz stawia ją pod znakiem zapytania. Nie pasuje do reszty życia, ale podpowiada nam, że cała reszta jest iluzoryczna i musimy ją zmienić! Okazuje się, że ta różnica jest tak wielka, że zamiast odrzucać wyższy stan świadomości, odrzucamy swoje codzienne doświadczenie! Na co dzień używamy naszego spójnego obrazu swojego życia do odrzucania snów jako nierealne, ale wystarczy pojedyncze doświadczenie wyższego stanu świadomości, by odrzucić ten obraz w całości! Co się tu dzieje?

Wyższy stan świadomości jest tymczasowy. Nie współgra z resztą naszego doświadczenia. Dlatego właśnie może rzucać wyzwanie i wymagać tak radykalnej przemiany naszego codziennego życia, naszego codziennego "ja". I oto coś jeszcze bardziej kłopotliwego! Czyni to nie dostarczając żadnej nowej zrozumiałej treści. Te doświadczenia są tradycyjnie niewyrażalne, nie da się ich ująć w słowa. Są one tradycyjnie transracjonalne, nie można na nie podać żadnego argumentu, wyjaśnienia czy uzasadnienia.

Wyższego stanu świadomości nie da się opisać, nie da się go wyjaśnić, jest pozbawiony treści, jest tymczasowy, a mimo to jakimś sposobem przebiega dokładnie odwrotnie niż większość odmiennych stanów świadomości. Te stany, choć nazywamy je "wyższymi", powinny być tymi, które najbardziej odrzucamy. Są tymczasowe. Podważają całą naszą spójność zrozumiałości. Nie dają żadnego realnego wyjaśnienia, żadnej realnej treści. A jednak przedstawiamy je jako "prawdziwie prawdziwe" i używamy ich do odrzucenia naszego codziennego doświadczenia. I to jest właśnie sedno Rewolucji Osiowej. Ten problem ontonormatywności wyższych stanów świadomości sięga samego serca Rewolucji Osiowej i sposobu, w jaki wciąż kształtuje ona naszą gramatykę poznawczą i nasze egzystencjalne sposoby bycia, tu i teraz.

To jest właśnie problem ontonormatywności wyższych stanów świadomości. Już wiemy, że istnieje możliwość, że zmienione stany świadomości mogą przynieść rozwojową zmianę. Tylko w jaki sposób? Jak powiązać systematyczną spostrzegawczość z wyższymi stanami świadomości? Czy możemy podać wystarczająco adekwatne wyjaśnienie tych stanów? I musimy podać takie, które pomoże wyjaśnić, dlaczego ich wywołanie może być tak transformujące. Bo w tym tkwi sęk - prace [Yadena](https://journals.sagepub.com/doi/abs/10.1037/gpr0000102) pokazują, że ludzie faktycznie doznają poprawy jakości życia! Oni tego nie wymyślają, po doświadczeniu tych wyższych stanów świadomości - spotkania z tym, co "prawdziwie prawdziwe" - ich życie staje się lepsze! W sposób mierzalny wieloma wskaźnikami - poczucia sensu, jakości relacji, problemów osobistych, itd. Faktycznie się poprawia!

Musimy rozwiązać ten problem! Musimy poczynić nad nim jakieś postępy! Potrzeba nam tak naprawdę dwóch wyjaśnień, które będzie trzeba ze sobą zintegrować. Po pierwsze potrzebujemy wyjaśnienia deskryptywnego. Potrzebuję opisu procesów leżących u podstaw tych stanów: procesów poznawczych, mózgowych - będziemy o tym mówić - które wyjaśniają fenomenologiczną, doświadczalną naturę tych stanów. Dlaczego ludzie opisują, co się dzieje w tych stanach tak, a nie inaczej? Dlaczego mają one takie cechy, jakie mają? Musi wyjaśniać, dlaczego ludzie uważają je za bardziej realne. Dlaczego uważają, że to usprawiedliwia, zachęca i motywuje ich do poddania się transformacji.

Ale oprócz wyjaśnienia deskryptywnego potrzebne jest także wyjaśnienie normatywne. Pierwsze z nich będzie w dużej mierze psychologiczne - oto, co się dzieje i dlaczego ludzie doświadczają tego w taki sposób, a nie inny. To jest wyjaśnienie deskryptywne. Ale wyjaśnienie normatywne musi mi pokazać, czy te stany są wiarygodne. Czy faktycznie dostarczają racjonalnego uzasadnienia i mogą przewodzić przemianom w takim stopniu, jak ludzie twierdzą? Czy te stany są rzeczywiście filozoficznie uzasadnione? Czy też ich roszczenie do ontonormatywności jest tylko iluzją? Czy jest to racjonalnie uzasadnione? To wyjaśnienie normatywne musi zostać zintegrowane z mechanizmami i procesami wyjaśnienia deskryptywnego, aby całość była spójna, aby dać nam najlepsze wyjaśnienie tego, jak te stany funkcjonują i dlaczego.

## Wyjaśnienie deskryptywne

Do wyjaśnienia deskryptywnego najlepiej podejść od strony kognitywistyki. W pewnym momencie pokażę, jak uprawiać dobrą kognitywistykę, ale teraz będę odwołam się do jednej z rzeczy, które staramy się robić uprawiając ją porządnie. Jest nią wiarygodne integrowanie różnych poziomów w naszej analizie deskryptywnej. Moja analiza deskryptywnej powinna dać mi dobry opis procesów poznawczych, które działają w umyśle. To będzie się opierało w dużej mierze na psychologii. Powinna też podać mi dobry opis procesów informacyjnych, które mają miejsce. To z kolei będzie się opierało na koncepcjach zaczerpniętych ze sztucznej inteligencji i uczenia maszynowego, ponieważ właśnie w tych przedsięwzięciach staramy się jak najlepiej zrozumieć i zoptymalizować przetwarzanie informacji. Powinna również czerpać z neuronaukowych wyjaśnień tego, co dzieje się w mózgu. Potrzebuję opisu, który jednocześnie wyjaśniałby każdy z tych elementów - mechanizmy poznawcze, mechanizmy uczenia maszynowego i mechanizmy neurologiczne - i czyniłby to w sposób integrujący, kształtujący się wzajemnie. Chcę wiarygodnej integracji. Tego właśnie potrzebuję, by podać dobre wyjaśnienie deskryptywne.

Podam takie wyjaśnienie. Będę próbował przekonywać, w jaki sposób możemy zrozumieć dlaczego te wyższe stany świadomości są takie, jakie są,na poziomie poznawczym, na poziomie uczenia maszynowego i na poziomie neuronauki. Następnie postaram się pokazać jak te procesy - procesy poznawcze, procesy przetwarzania informacji, procesy neurologiczne - faktycznie dostarczają racjonalnego uzasadnienia dla transformacji, których podejmują się ludzie. Nie będzie to takie uzasadnienie, jakiego moglibyśmy się spodziewać. Będę przekonywał, że stany te nie dostarczają nam żadnej szczególnej wiedzy. Ponieważ w tych stanach nie chodzi o zdobywanie nowych dowodów, tak jak to robi nauka. Nie powinniśmy używać tych wyższych stanów świadomości jako sposobu na podważenie naszych twierdzeń naukowych. A wiele osób tak właśnie robi.

Błędem jest jednak myślenie: "To już wszystko! Pokazaliśmy, że te wyższe stany świadomości nie generują wiarygodnych rodzajów wiedzy, więc powinniśmy je odrzucić jako irracjonalne!". Nie, ponieważ to znowu jest myślenie, że cały sens naszego poznania i racjonalności polega na uzyskiwaniu lepszych przekonań, a ja już pokazywałem wam w tych wykładach, że chodzi o coś więcej.

Kiedy dziecko przestaje ulegać złudzeniu, nie odkrywa żadnych nowych faktów! Dziecko wiedziało, że na górze i na dole jest pięć cukierków. Żadnych nowych faktów! To nie jest tak, że dokonało nowego odkrycia naukowego dotyczącego przestrzeni lub cukierków! Co się zmieniło? Nie zmieniła się wiedza. Zmieniła się mądrość. Dziecko nauczyło się patrzeć poprzez iluzję na rzeczywistość. Będę chciał wspólnie z wami podążać za tą ideą, że wyższe stany świadomości są racjonalne nie dlatego, że dostarczają nam nowej wiedzy. Bo spójrzcie - ludzie wchodzą w te stany i wychodzą z nich z odwrotnymi wnioskami. Czytałem tak wiele takich relacji. Niektórzy po doświadczeniu wyższego stanu świadomości mówią: "Poznałem Boga!", a inni powiedzą: "A ja wiedziałem, że Boga nie ma!". Dokładna odwrotność! Treść jest diametralnie różna. W tych relacjach roi się od niesłychanie metafizycznych stwierdzeń.

To nie treść się zmienia. Nie zmienia się ta czy inna część wiedzy. Zmianie ulega nasze funkcjonowanie. Nie zdobywamy wiedzy, zdobywamy mądrość. Zdobywamy umiejętności, wrażliwość i zmysłowość tworzenia krajobrazu znaczenia, które diametralnie przekształcają nasz modus egzystencjalny.

To dlatego na przykład Budda znany jest z tego, że odmawiał odpowiedzi na metafizyczne pytania o Nirwanę, o oświecenie, bo nie o to chodzi. Nie o to tu chodzi. Nie chodzi o zdobycie wiedzy ponadnaukowej. Chodzi o uzyskanie nadzwyczajnej mądrości i transformacji. Następnym razem przyjrzymy się bliżej próbie odpowiedzi na zagadnienie wyższych stanów świadomości i wrócimy do omawiania, jak Budda zintegrował je z technikami rozwiązywania najgłębszych problemów, z którymi borykamy się jako jednostki muszące realizować istotność, podążać za wyrazistością, radzić sobie z niepokojem egzystencjalnym, kultywować znaczenie i sens, próbować przezwyciężyć iluzje i złudzenia oraz znaleźć pełnię istnienia w optymalnym uchwyceniu świata.

Dziękuję bardzo za poświęcony czas.
